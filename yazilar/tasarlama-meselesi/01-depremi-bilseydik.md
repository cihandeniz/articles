---
title: Depremi Bilseydik
---

Geleceğe ışık tutmak ne demektir? Gelecek, gerçekleşene kadar ne olacağı
bilinemeyen bir şey. Bu durumda ona ışık tutmak nasıl mümkün olabilir? Geleceği
önceden berrak bir şekilde hayal etmek istiyor olmam bir iç çelişki gibi
görünüyor. Ne kadar çelişkili olsa da bu isteğimden vazgeçemiyorum. Neden?
Sanki eksik bir şey var ve onu elde etmek istiyor gibiyim. Bir şeyin eksikliğini
hissetmem için önce onun varlığını deneyimlemiş olmam gerekir. Tıpkı bir
konserde bas sesini ancak sustuğunda fark etmek gibi. Ya da ilk kez üşüyene
kadar ısınma ihtiyacı duymamak gibi.

Bu çelişkiden kurtulmak adına geçmişimi tamamen silmeyi deneyeyim. Bu şekilde o
eksiklik duygusunu da yok edeceğim. Tutmak istediğim ışığın hayali de dahil tüm
hafızam silindiğinde, geçmişim ile beraber gelecek fikrim de ortadan
kalkacaktır. Buna ek olarak duyularımı kapatırsam, yeni bir hafıza da inşa
edememiş olurum. Böylece hafızasız ve duyusuz hale gelen benliğim, asla
hatırlayamayacağı anlarla umursamadığı geleceğe doğru yol alır. Geleceği merak
edemez hale gelirim ve geçmişimle beraber geleceğim de yok olur. O halde ben de
yok olmuş olurum.

Daha önce hiç yok olmuş muydum? Belki uyku halini yokluğa benzetebilirim. Ya da
geçirdiğim ameliyatları düşlünüyorum, onlar yokluğa daha çok benziyorlar. O
anlarda tamamen yok gibiyim. Hayatımın o kesiti karanlık dahi değil, adeta hiç
yok. Bunlar yokluğun kendisinden ziyade, yok olmuşluğu öncesi ve sonrasıyla
anlayabildiğim deneyimlerim. Yokluğun kendisini doğrudan hatırlayamıyorum. Öyle
olsaydı bu durum zaten kendi içinde tutarsız olurdu ve "hatırladığım bir şey
olduğuna göre yok değilmişim" derdim. Uyku hali için; rüyalar, yarı uyanıklıklar
ve uyandığımda geçen zamanı hissetmek, o deneyimi mutlak yokluktan
uzaklaştırıyor. Sanki yokluk hatırlanabilecek bir şey değil de üstüne
düşünülebilecek bir şey. Madem ki yokluğu hatırlayarak değil düşünerek
anlayabiliyorum; o halde en başa, doğduğum, öncesinde gerçekten var olmadığım
zamanı düşüneyim. Gelecek merakımı, geçmişimden hareketle kurduğum
düşüncelerimle anlayayım.

Bebekliğimi anne ile babamdan ve fotoğraflardan öğreniyorum. Doğrudan
bilemediğim için bu dolaylı bir öğrenme oluyor. Düşününce sanki bebekliğim,
benliğimin içine dolacağı boş bir kap gibi. Şekli belli ve ben içine zamanla
doluyorum. Benlikten yoksun bu beden, duyuları dahil hiçbir şeyi kullanmayı
bilmiyor. Doğrudan hatırladığım ilk hatıram üç yaşımdan öncesi değil. Belki
biraz öncesidir, pek hatırlamıyorum. Hatıra bile denemez, yalnızca birkaç kare.
Ne anlama geldiğini bugün düşündüğümde biraz tasvir edebilirim belki ama o zaman
o kareleri gören gözlerim bunları hafızama kazırken nasıl bir şekilde kodladı
hiçbir fikrim yok. Tek bildiğim yalnızca birkaç kare.

Bir bebeğin ateşten korkmaması ve elini ateşin içine bir şey olmayacakmış gibi
uzatması yanma hissine dair bir hafızasının olmaması ile ilgili olsa gerek.
Sonuçta elinde sadece geçmişte yaşadıklarının izlerinden oluşan hafızası var.
Sıcağı daha önce deneyimlemiştir ve yine deneyimliyordur ama yanma gibi yepyeni
bir deneyim henüz edinmemiştir. Eli de bir anda yanmıyor zaten; önce biraz
sıcaklık hissediyor, sonra daha fazla. En sonunda yanıyor. Bebek "Yandım!"
diyemiyor belki ama fiilen yanıyor. Elini yanma halinden yanmama haline
geçirecek rastgele bir seri hareket yapıyor. Çekiyor itiyor ve bir şekilde eski
duruma geri dönüyor. Sonra ağlıyor.

Hafızasında yanmak ve yanmamak diye önceden var olmayan bir fark var artık.
Sanki yokluk yarıldı ve yanma ile yanmama diye iki şey oluştu. Bebek için bu
isimler henüz yok belki ama imgesi taptaze. O, artık elinin yanmayacağı bir
gelecek istiyor. İşte bu gelecek hayali geçmişteki yanma hatırasının üzerine
kurulmuş görünüyor. Artık ışıklı bir şey görüp elini ona yaklaştırdığında elinde
artan bir sıcaklık hissederse, ne yapacağını daha iyi biliyor; önlemini alacak
ve elini hızlıca geri çekecek.

İnsan böyle bir deneyime kadar kendi halinin sarsılmaz bir zeminde olduğunu
varsayıyor. Soluduğumuz hava veya yerçekiminden tutun, içine doğduğumuz aile ve
evimizdeki imkanlara kadar onları değişmez varlıklar olarak algılıyoruz. Onların
varlığını da ancak yoklukları (ya da varlıklarında olan ani değişimler) ile
hissedebiliyoruz. Böyle bir değişim, bebeğin elinin yanmama halinden yanma
haline giderken olduğu gibi görece iyi bir halden kötü bir hale doğru yönlenmek
zorunda değil. Kötü halden iyi hale doğru giden deneyimlerimiz de var. Örneğin;
açlıktan tokluğa gitmek, anneden yanında bir de babayı keşfetmek, tek başına
iken bir kardeşin doğması veya arkadaş edinmemiz.

Geçmişime baktığımda iyi ya da kötü olsun, sayılamayacak kadar anıya sahip
olduğumu görüyorum. Olanları tüm detaylarıyla hatırlamam imkansız olsa da
onların bıraktığı izler üzerimde ve davranışlarımı biçimlendiriyorlar. Her gün o
anıların içini yeniden dolduruyorum. Neyi neden yaptığımı hafızama yeniden
kazıyorum. Bir anlamda benliğimi oluşturan bu geçmişi, davranışlarımı
gözlemleyerek sürekli yeniden oluşturuyorum.

Bir yaştan sonra o kadar çok anı birikiyor ki; detayları bıraktım, anıların
kendilerini dahi hafızamda tutmam mümkün olmuyor. Bir sınıflandırma ile benzer
anıları yan yana koyuyor, aralarında kronolojik değil niteliksel ilişki
kuruyorum. Canımı yakan şeyler ister üç ister onüç yaşımda olsun, yan yana
duruyorlar. Bu sınıflandırma öyle tek boyutlu da değil. Aynı hatıranın üzerine
yapıştırılmış türlü türlü etiketler var. Bir süre sonra hangi etiketleri
kullandığımı ayrı yerlere yazarak gruplayıp, onları da etiketlemeye başlıyorum.
Sonra etiket gruplarına yapıştırdığım etiketleri de grupluyorum. Koca bir yığın.
Şu an gerçek anıların sayısı mı çok, etiketlerin sayısı mı, emin değilim.
Önemli değil. Etiketlemeye devam.

Davranışlarımı her duruma özel olarak şekillendirmem pek mümkün görünmüyor.
Hayat karşıma yeni bir deneyim getirdiğinde, öncekileri hafızamda tarıyorum.
Benzer durumlarda beni iyiye götüren davranışları seçip uyguluyorum. Aldığım
sonuca göre hala iyi olanları saklayıp, diğerlerinden hemen vazgeçiyorum.
Böylece geçmişimin geleceğime ışık tutmasına izin veriyorum. Benliğim,
geçmişimin izleri ile geleceğimin olasılıklarının tam ortasında yükseliyor.
Böylece bedenimi benliğimle doldurdum ve artık varım. Geleceğim ise aydınlık.

Deneyimlerim yalnızca tekrarlayan yeni deneyimlerden ibaret olamaz. Öyle olsaydı
ilk deneyim yepyeni olduğu için hiçbir deneyimim olamamış olurdu. Demek ki
tekrar eden yeni deneyimlerin arasında ilk defa gelen yepyeni deneyimler de her
zaman olacak. Bunlar için etiket yığınımın içinden hazır birkaç tane seçmek
işimi kolaylaştırıyor. Mesela üniversite yıllarım önceki lise ya da ortaokul
gibi geçmedi. Sıraları sıra gibi değil, hocaları hoca gibi değil. Her şeyiyle
farklı. Bir açıdan da sonuçta ders alıyoruz, sınava giriyoruz. Mevcut etiketler
tam oturmasa da çoğunlukla onları kullanıyorum. Nadiren de olsa yeni etiket
yazdığım oluyor. Bir süre sonra adapte olup üniversiteye de alışabiliyorum.

Peki ya bir şey hem yepyeni hem de tek seferlik olursa? Daha önce böyle bir şey
olduğundan emin değilim. Yepyeni ve tek seferlik olan şeyleri hatırlamak oldukça
zor. İyi de, hatırlayamıyorsam yepyeni ve tek seferlik deneyim fikri nereden
doğdu? Güneş hem yepyeni hem de tek seferlik gibi görünüyor. Kendi başına bir
şey ve ikincisi yok, dolayısıyla yepyeni. Kendisinin gidip yenisinin gelmesi de
pek mümkün görünmüyor, dolayısıyla tek seferlik. Fikren bu doğru olsa da deneyim
olarak hiç öyle görünmüyor. Dünya için yepyeni ve tek seferlik olabilir belki
ama benim için her gün doğup batan tekrar eden bir deneyim. Benim için her gün
yeni bir güneş var, yepyeni bir Güneş yok. Güneşi Dünya'nın algıladığı gibi
algılayamıyorum.

Anneannemin ölümünü hatırladım. Yepyeni ve tek seferlikti. İlk defa anneannem
ölmüştü, dolayısıyla yepyeni bir deneyimdi. O tekrar ölemezdi, dolayısıyla tek
seferlikti. Özenle tasniflediğim hafızamı taradım, davranış kalıplarını tek tek
denedim. Hiçbiri bu duruma uygun değildi. Ne yapacağımı bilemediğim bir
durumdaydım. Elini fark etmeden yakan bebek gibi oturdum, ağladım.

Böyle bir kayıp için hazırlıklı olabilir miydim? Hiç kayıp yaşamamış biri buna
hazırlanabilir mi? Peki sevdiğim biricik insanları kaybettiğimde bunlar
öncekilerin tekrarı mı olacaklar? Sanmıyorum. Nasıl başa çıkacağım?

Konu yalnızca kayıplar değil. Kazanımlar, başarılar, kavuşmalar, ayrılıklar,
üzüntüler, sevinçler. Benliğim yepyeni tek seferlik deneyimlere hazırlanmanın
yollarını bulmakta zorlanıyor ama bunlara tasalanmanın da bana bir faydası
olmuyor. Geçmiş tasarımlarım yalnızca beklenen ve tekrar eden geleceği
karşılamaya yetiyor. Yıllar geçip deneyimlendikçe, kendi içinde tutarlı bir
hafıza tasnifi imkansızlaşıyor. Hafızam genişledikçe daha fazla etiket
gerekiyor. Bu da deneyimler arasında daha hassas ayrımlara sebep oluyor.
Benliğim daha yüksek çözünürlüklere geçiyor. Çözünürlük arttıkça deneyimlerin
hepsi yepyeni tek seferlik gibi görünmeye başlıyor. Beklenen gelecek fikri
gençlikle birlikte geçmişte kalıyor. Gelecek tamamen belirsiz, öngörülemez,
tahmin edilemez, tasarlanamaz.

Geleceğin kaçınılmaz belirsizliği, geçmişten gelen güvenli gelecek hissi ile
birleştiğinde içimi korku sarıyor. Gelecek korkusunu yenmek için elimdeki tek
yöntem ona ışık tutma arzusu. Geleceğe ışık tutmak ne demektir? Gelecek, gelene
kadar ne olacağı bilinemeyen bir şey ise ona ışık tutmak mümkün müdür?

Küçüklükte bu kadar kolay olan şey yetişkinlikte nasıl bu kadar zorlaşabiliyor,
anlamıyorum. Geçmişsizliğin getirdiği, ve bugün yersiz olduğunu gördüğüm,
özgüven ile açıklamakla yetinmek istemiyorum çünkü geçmişsizlik geleceği
kolaylaştırıyor olsaydı bu geleceğin her zaman kolaylaştırılabilen bir şey
olduğu anlamına gelirdi. Eğer gelecek kolaylaştırılabiliyorsa geçmişimi silmeden
de geleceğimi kolaylaştırabiliyor olmam gerekir. Oysa gelecek her zaman ve
zorunlu olarak sisli bir hava gibi belirsiz. Küçükken sanki o sisin üstüne bir
gelecek yansıtılmış da ona doğru deli gibi koşmuşum. Gerçek olup olmadığını
bilmeden, gerçek olacağını umarak.

Geleceğe ışık tuttuğumda aslında elime geçen tek şey belirsizliğin belirmesini
sağlamak oluyor. Bunu kabul etmek bir çocuk için zor olduğundan olsa gerek,
büyükler çocukları orada bir hayal olduğuna inandırıyor. Bulutlara baktığımda
olmayan şekilleri gördüğümü sandığım gibi o sisin üstündeki ışık da sanki
belirsizliği yarıp bir tünel açtı sanmışım.

Öyle ya da böyle, hayatı karşılamamı sağlayan bir benlik geliştirdim. Bu benliği
aslında geçmişe bakarak tasarladım. Öyle yapmaya devam edeceğim. Daha temkinli
adımlarla bir ayağım geçmişte, bir ayağım geleceği yoklayarak sağlam zemin
arayacak. İnançlarımın kapsamını daraltacağım ve onların bilgiye dönüşmesini
bekleyeceğim. Sisin içine koşacak delikanlılık yılları geçti. Adım adım, geriye
bakarak tasarladığım benliğimle ileriye yürüyeceğim. Tüm deneyimlerin yepyeni ve
tek seferlik olduğunu varsayarak, her birini ayrı ayrı tartarak.

Benliğimde tüm bunları yaşarken, içinde bulunduğum aile ve toplumdan bağımsız
bir varlığım da diyemiyorum. Onlardan ayrıyım ama bağımsız değilim. Toplum
olmadan ne ateşe elimi sokabilirim, ne de üniversitemi lisem ile
kıyaslayabilirim. Benliğimi kurabilmem için topluma ihtiyaç duyuyorum. Toplum da
benim gibi insanlardan oluşması itibariyle benliğime ihtiyaç duyuyor. Birey ile
toplumu tanım olarak ayırmak kolay ama varlık olarak ayırmak pek mümkün
görünmüyor.

Benim hafızamın toplumun hafızasına ne gibi bir katkısı var? Toplum da benim
gibi hafızasız olduğunda geçmişsiz, geleceksiz mi oluyor? Toplum hatırlar mı ya
da unutur mu gibi söylemlerim birer benzetmeden ileri gidemez. Yine de parçası
olduğum toplumu anlamak için kendimin dışına çıkıyormuş gibi yapmak istiyorum.
Bedendışı bir deneyim yaşamak üzere gözlerimi kapatıyorum, içinde yaşadığım
aileme, mahalleme, kültürüme ve tüm toplumuma doğru genişliyor, büyüyorum.

Sadece benim için değil herhangi bir varlık için bilinç, üzerinde var olacağı
bir benliğe ihtiyaç duyuyor gibi görünüyor. Benliğin de anılar ve etiketlerinden
oluşan bir hafıza ile geçmişe bakılarak tasarlandığını düşünürsek, içinde
büyüdüğüm toplum da kendisini tarihine göre her gün yeniden tasarlıyor olmalı.
Toplumun elini yakması ve sonra ağlaması ne anlama gelirdi acaba? Toplumun
büyümesi, bilinçlenmesi, gelişmesi. Hepsini kendi benliğimden hareket ederek
anlıyor gibiyim. Anlamıyorum ama anlıyor gibi yapıyorum.

Toplumun davranış kalıpları neler olabilir? Bir toplum için deneyim ne demektir?
Toplumun duyu organları, eli ve kolu var mıdır? Bunu hayal etmek çok güç.
Uzuvları var diyebiliyorum ama eli ve ayağı var diyebilmek zor geliyor.

Deprem toplumsal deneyime iyi bir örnek olabilir. Bireyselin yanında toplumsal
olarak da deneyimleniyor. Toplumun deprem ve benzeri felaketlere karşı güçlü bir
hafıza geliştirdiğini tahmin ediyorum. Kıyamet ile deprem arasında bir bağ var
gibi görünüyor. Toplum bir depremi yaşadığında onu kıyamet teması ile
kavramsallaştırıyor ve efsanelerle benliklerimize işliyor. Depremlerden
hareketle adeta kıyameti tasarlıyor. Ne zaman geleceği bilinmeyen, bir gün
geleceğine inanılan, geçmişten mülhem bir gelecek tasarımı.

Bu tasarım, temeline yaşadığı travmanın bıraktığı korkuyu alıyor. Hayatta kalmak
için bir varlığın başvurması muhtemel bir duygu olan korku. En basit canlıdan en
karmaşığına kadar tüm canlılarda gözlemleyebileceğimiz bu duygu toplumumun da
yaşadığı bir duygu gibi görünüyor. Gelecekte elinin tekrar yanmaması için
korkuya dayalı kendisi gibi dev bir efsane tasarlıyor.

Bilinmezi karşılayan tek duygunun korku olmadığını benliğimden biliyorum.
Kapsamı daraltılmış ve bilgiye gebe olan inançlarımın korku yerine bana güven
vermesini sağlayabiliyorsam, toplumumun da bu dönüşümü yapabildiğini hayal
etmekte özgürüm demektir. Geleceğe doğru temkinli adımlar atmak birey için
olduğu kadar toplum için de mümkün olabilir. Bir sonraki depremin ne zaman
olacağını bilmiyoruz, ama geçmiş depremleri biliyoruz. Geçmiş bir depremden bir
gün önce onu bilseydik, bireysel ve toplumsal olarak ne yapabilirdik? Gece gelen
bir deprem için ne önlem alınabilirdi, gündüz gelen için ne alınabilirdi?

Her deneyim benim için olduğu gibi toplumum için de yepyeni ve tek seferlik.
Gelecek tıpkı bana olduğu gibi toplumuma da belirsiz. Bu gerçeklikler dahilinde
elimde olan tek şeyin geçmiş deneyimler ve onlarla ilgili ortaya attığım, mutlak
olmayan, sürekli değişen tasarımlar olduğunu kabul etmek içimi rahatlatıyor.
Korku dağılıyor, yerini güvene bırakıyor.

{% include tasarlama-meselesi/footer.html %}
