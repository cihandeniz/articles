---
title: Depremi Bilseydik
---

Geleceğe ışık tutmak ne demektir? Gelecek, gelene kadar bilinemeyen bir şey ise
ona ışık tutmak mümkün müdür? Geleceği önceden berrak bir şekilde hayal etmek
istiyor olmam bir iç çelişki gibi görünüyor. Ne kadar çelişkili olsa da bu
isteğimden vazgeçemiyorum. Neden? Sanki eksik bir şey var ve onu elde etmek
istiyor gibiyim. Bir şeyin eksikliğini hissetmem için önce onun varlığını
deneyimlemiş olmam gerekir. Tıpkı bir konserde bas sesini ancak sustuğunda fark
etmek gibi. Ya da ilk kez üşüyene kadar ısınma ihtiyacı duymamak gibi.

Bu çelişkiden kurtulmak adına geçmişimi tamamen silmeyi deneyeyim. Geçmişimle
beraber o eksiklik duygusu da yok olur diye tahmin ediyorum. Tutmak istediğim
ışığın hayali de dahil tüm hafızam silindiğinde, geçmişim ile beraber gelecek
fikrim de ortadan kalkacaktır. Ayrıca duyularımı kapatırsam, yeni bir hafıza da
inşa edememiş olurum. Böylece hafızasız ve duyusuz hale gelen benliğim, asla
hatırlayamayacağı anlarla umursamadığı geleceğe doğru yol alır. Geleceği merak
edemez hale gelirim ve geçmişimle beraber geleceğim de yok olur. Ben de yok
olmuş olurum.

Daha önce hiç yok olmuş muydum? Belki uyku halini yokluğa benzetebilirim. Ya da
geçirdiğim ameliyatları düşünüyorum, onlar yokluğa daha çok benziyorlar.
Hayatımın o kesiti karanlık bile değil, hiç yok! Ancak bunlar yokluğun
kendisinden ziyade, yok olmuşluğu öncesi ve sonrasıyla anlayabildiğim
deneyimlerim. Yokluğun kendisini doğrudan hatırlayamıyorum. Öyle olsaydı bu
durum zaten kendi içinde tutarsız olurdu ve "hatırladığım bir şey olduğuna göre
yok değilmişim" derdim. Örneğin uyku hali için; rüyalar, yarı uyanıklıklar ve
uyandığımda geçen zamanı hissetmek, o deneyimi mutlak yokluktan uzaklaştırıyor.
Sanki yokluk hatırlanabilecek bir şey değil de üstüne düşünülebilecek bir şey.
Madem ki yokluğu hatırlayarak değil düşünerek anlayabiliyorum; o halde en başa,
doğduğum, öncesinde gerçekten var olmadığım zamanı düşüneyim. Gelecek merakımı,
geçmişimden hareketle kurduğum düşüncelerimle anlayayım.

Bebekliğimi anne ile babamdan ve fotoğraflardan öğreniyorum. Doğrudan
bilemediğim için bu dolaylı bir öğrenme oluyor. Sanki bebekliğim, benliğimin
içine dolacağı boş bir kap gibi. Şekli belli ve ben içine zamanla doluyorum.
Benlikten yoksun bu beden, duyuları dahil hiçbir şeyi kullanmayı bilmiyor.
Doğrudan hatırladığım ilk hatıram üç yaşımdan öncesi değil. Belki biraz
öncesidir, pek hatırlamıyorum. Hatıra bile denemez, yalnızca birkaç kare. Ne
anlama geldiğini bugün düşündüğümde biraz tasvir edebilirim belki ama o zaman o
kareleri gören gözlerim bunları hafızama kazırken nasıl bir şekilde kodladı
hiçbir fikrim yok. Tek bildiğim yalnızca birkaç kare.

Bir bebeğin ateşten korkmaması ve elini ateşin içine bir şey olmayacakmış gibi
uzatması yanma hissine dair bir hafızasının olmaması ile ilgili olsa gerek.
Sonuçta sadece geçmişte yaşadıklarının izlerinden oluşan hafızası var. Sıcağı
daha önce deneyimlemiştir ve yine deneyimliyordur ama yanma gibi yepyeni bir
deneyim henüz edinmemiştir. Eli de bir anda yanmıyor zaten; önce biraz sıcaklık
hissediyor, sonra daha fazla. En sonunda yanıyor. Bebek "Yandım!" diyemiyor
belki ama fiilen yanıyor. Elini yanma halinden yanmama haline geçirecek rastgele
bir seri hareket yapıyor. Çekiyor, itiyor ve bir şekilde eski duruma geri
dönüyor. Sonra ağlıyor.

Artık hafızasında yanmak ve yanmamak diye önceden var olmayan bir fark var.
Sanki yokluk yarıldı ve yanma ile yanmama diye iki şey oluştu. Bebek için bu
isimler henüz yok belki ama imgesinin taptaze olduğu kesin. O, artık elinin
yanmayacağı bir gelecek istiyor. İşte bu gelecek hayali geçmişteki yanma
hatırasının üzerine kurulmuş görünüyor. Artık ışıklı bir şey görüp elini ona
yaklaştırdığında elinde artan bir sıcaklık hissederse, ne yapacağını daha iyi
biliyor; önlemini alacak ve elini hızlıca geri çekecek.

İnsan böyle bir deneyime kadar kendi halinin sarsılmaz bir zeminde olduğunu
varsayıyor. Soluduğumuz hava veya yerçekiminden tutun, içine doğduğumuz aile ve
evimizdeki imkanlara kadar onları değişmez varlıklar olarak algılıyoruz. Onların
varlığını da ancak yoklukları (ya da varlıklarında olan ani değişimler) ile
hissedebiliyoruz. Böyle bir değişim, elin yanmama halinden yanma haline giderken
olduğu gibi iyi bir halden kötü bir hale doğru yönlenmek zorunda değil. Kötü
halden görece iyi hale doğru giden deneyimlerimiz de var. Örneğin; açlıktan
tokluğa gitmek, annenin yanında bir de babayı keşfetmek, tek başına iken bir
kardeşin doğması veya arkadaş edinmemiz.

Geçmişi düşündüğümde, sonucu iyi ya da kötü olsun, çok sayıda anıya sahip
olduğumu görüyorum. Her anının her detayını hatırlamam imkansız. Anılarla
ilişkili net kareler birer imge olarak varlar ama detayları kayboluyor. İzleri
üzerimde ve farkında olmadan davranışlarımı biçimlendiriyorlar. Unuttuğum
detayları davranışlarımı gözlemleyerek yeniden oluşturabiliyorum. Hafızamdaki
anılar birer antik yapı gibi. Eskiyen ya da bozulan parçalarını yapının geneline
ve diğer yapılara bakarak bulduğum aslına uygun yenileri ile değiştiriyorum.
Anılarımı ancak bu şekilde hafızamda tutabiliyorum. İmgeler ve onları birbirine
bağlayan yer yer kurgulanmış detaylar.

Bir yaştan sonra o kadar çok anı birikiyor ki; değil detaylarını, imgelerini
dahi hafızamda tutmam mümkün olmuyor. Bir sınıflandırma ile benzer anıları yan
yana koyuyor, aralarında kronolojik değil niteliksel ilişki kuruyorum. Örneğin
canımı yakan şeyler ister üç ister onüç yaşımda olsun, yan yana duruyorlar. Bu
sınıflandırma öyle tek boyutlu da değil. Aynı hatıranın üzerine yapıştırılmış
türlü türlü etiketler var. Bir süre sonra hangi etiketleri kullandığımı ayrı
yerlere yazarak gruplayıp, onları da etiketlemeye başlıyorum. Sonra etiket
gruplarına yapıştırdığım etiketleri de grupluyorum. Koca bir yığın. Şu an gerçek
anıların sayısı mı çok, etiketlerin sayısı mı, emin değilim. Önemli değil.
Etiketlemeye devam.

Bu etiketler birer tasarım görevi görüyorlar. Yeni olaylar yaşadığımda
davranışlarımı bu hazır tasarımları kullanarak belirliyorum. Her duruma özel
olarak davranış şekillendirmem pek mümkün görünmüyor. Hayat karşıma yeni bir
durum getirdiğinde, hazır tasarımlarımı hafızamda tarıyorum. Benzer durumlarda
beni iyiye götürenleri seçip uyguluyorum. Aldığım sonuca göre hala iyi olanları
saklayıp, olmayanlardan vazgeçiyorum. Böylece geçmişimin geleceğime ışık
tutmasına izin veriyorum. Benliğim, geçmişimin izleri ile geleceğimin
olasılıklarının tam ortasında yükseliyor. Bedenim benliğimle doldu ve artık
varım. Geleceğim ise aydınlık.

Deneyimlerim yalnızca tekrarlayan yeni deneyimlerden ibaret olamaz. Öyle olsaydı
ilk deneyimin kendisi yepyeni olacağı için hiçbir deneyimim olamamış olurdu.
Hayatın içindeki çeşitliliğe bakarsam yepyenilik yalnızca ilk deneyime özel
değil diyebilirim. Demek ki tekrar eden yeni deneyimler ile beraber, ilk defa
gelen yepyeni deneyimler de her zaman olacak. Mesela üniversite yıllarım önceki
lise ya da ortaokul yıllarım gibi geçmiyor. Sıraları sıra gibi değil, hocaları
hoca gibi değil. Her şeyiyle farklı. Bir açıdan da sonuçta ders alıyoruz ve
sınava giriyoruz, dolayısıyla tanıdık. Nadiren yeni etiket yazdığım da oluyor
ama mevcut etiketler tam oturmasa da çoğunlukla onları kullanıyorum. Bir süre
sonra adapte olup üniversiteye de alışabiliyorum.

Peki ya bir deneyim hem yepyeni hem de tek seferlik olursa? Daha önce böyle bir
şey olduğundan emin değilim. Yepyeni ve tek seferlik olan şeyleri hatırlamak
zor. İyi de, hatırlayamıyorsam yepyeni ve tek seferlik deneyim fikri nereden
doğdu? Güneş hem yepyeni hem de tek seferlik gibi görünüyor. Kendi başına bir
şey ve ikincisi yok, dolayısıyla yepyeni. Kendisinin gidip yenisinin gelmesi de
pek mümkün görünmüyor, dolayısıyla tek seferlik. Fikren bu doğru olsa da deneyim
olarak hiç öyle görünmüyor. Dünya için yepyeni ve tek seferlik olabilir belki
ama benim için her gün doğup batan tekrar eden bir deneyim. Benim için her gün
yeni bir güneş var, yepyeni bir Güneş yok. Güneşi Dünya'nın algıladığı gibi
algılayamıyorum.

Anneannemin ölümünü hatırladım. Yepyeni ve tek seferlik. İlk defa anneannem
ölmüştü, dolayısıyla yepyeni. O tekrar ölemezdi, dolayısıyla tek seferlik.
Özenle tasniflediğim hafızamı taradım, davranış kalıplarını tek tek denedim.
Hiçbiri bu duruma uygun değildi. Ne yapacağımı bilemediğim bir durumdaydım.
Elini fark etmeden yakan bebek gibi oturdum, ağladım.

Böyle bir kayıp için hazırlıklı olabilir miydim? Hiç kayıp yaşamamış biri buna
hazırlanabilir mi? Peki sevdiğim biricik insanları kaybettiğimde bunlar
öncekilerin tekrarı mı olacaklar? Sanmıyorum. Nasıl başa çıkacağım?

Şüphesiz konu yalnızca kayıplar değil. Kazanımlar, başarılar, kavuşmalar,
ayrılıklar, üzüntüler, sevinçler. Benliğim bu yepyeni tek seferlik deneyimlere
hazırlanmanın yollarını bulmakta zorlanıyor. Mevcut tüm tasarımlarım yalnızca az
bir sapmayla geçmişin tekrarı olan bir geleceği karşılamaya yetiyor. Yıllar
geçtikçe, kendi içinde tutarlı bir hafıza tasnifi imkansızlaşıyor. Hafızam
genişledikçe daha fazla etiket gerekiyor. Bu da deneyimler arasında daha hassas
ayrımlara sebep oluyor. Benliğim daha yüksek çözünürlüklere geçiyor. Çözünürlük
arttıkça bu kez deneyimlerin hepsi yepyeni tek seferlik gibi görünmeye başlıyor.
Beklenen ve tanıdık bir gelecek fikri gençlikle birlikte geçmişte kalıyor.
Gelecek tamamen belirsiz, öngörülemez, tahmin edilemez, tasarlanamaz.

Artık bir yanda geleceğin kaçınılmaz belirsizliği duruyor. Diğer yanda ise
geçmişten gelen belirli ve güvenli bir gelecek düşüncesi. Bu çelişki içime korku
salıyor. Gelecek korkusundan kurtulmak için bildiğim tek fikir hala ona ışık
tutmak. Geleceğe ışık tutmak ne demektir? Gelecek, gelene kadar bilinemeyen bir
şey ise ona ışık tutmak mümkün müdür?

Küçüklükte bu kadar kolay olan bir şeyin yetişkinlikte nasıl olup da bu kadar
zorlaşabildiğini anlamakta güçlük çekiyorum. O kolaylığı, deneyimsizliğin
getirdiği ve bugün yersiz olduğunu gördüğüm özgüven ile açıklayıp geçmek
istemiyorum. Çünkü deneyimsizlik geleceği kolaylaştırıyor olsaydı, bu, geleceğin
kolaylaştırılabilen bir şey olduğu anlamına gelirdi. Eğer öyleyse geçmişimi
silmeden de geleceğimi kolaylaştırabiliyor olmam gerekir. Oysa gelecek her zaman
ve zorunlu olarak sisli bir hava gibi belirsiz. O halde küçükken o sisin üstüne
bir gelecek yansıtmış ve ona doğru deli gibi koşmuş olmalıyım. Gerçek olup
olmadığını bilmeden, olacağını umarak.

Artık geleceğe ışık tuttuğumda ortaya çıkan şeyin yalnızca belirsizliğin kendisi
olduğunu görüyorum. Bunu kabul etmek küçükler için zor olduğundan olsa gerek,
büyükler küçükleri orada bir şeyler olduğuna inandırıyor. Bulutlara baktığımda
nasıl olmayan şekiller görüyorsam, o sisin üstüne tuttuğum ışık da varsayımsal
ve uydurma bir gelecek görmemi sağlamış.

Öyle ya da böyle, hayatı karşılamamı sağlayan bir benlik geliştirmiş oldum. Bu
benliği ise geçmişe bakarak tasarladım. Daha iyi bir yol bulana kadar bunu
yapmaya devam edeceğim. Temkinli adımlarla bir ayağım geçmişte, bir ayağım
geleceği yoklayarak sağlam zemin arayacak. İnançlarımın kapsamını daraltacağım
ve onların bilgiye dönüşmesini bekleyeceğim. Sisin içine koşacak delikanlılık
yılları geçti. Her deneyimin yepyeni ve tek seferlik olduğunu varsayıp, geçmişe
bakarak tasarladığım benliğimle adım adım geleceğe yürüyeceğim.

Benliğimde tüm bunları yaşarken, içinde bulunduğum aile ve toplumdan bağımsız
bir varlığım da diyemiyorum. Onlardan ayrıyım ama bağımsız değilim. Toplum
olmadan ne ateşe elimi sokabilirim, ne de üniversitemi lisem ile
kıyaslayabilirim. Benliğimi kurabilmem için topluma ihtiyaç duyuyorum. Toplum da
benim gibi insanlardan oluşması itibariyle benliğime ihtiyaç duyuyor. Birey ile
toplumu tanım olarak ayırmak kolay ama varlık olarak ayırmak pek mümkün
görünmüyor.

Benim hafızamın toplumun hafızasına ne gibi bir katkısı var? Toplum da benim
gibi hafızasız olduğunda geçmişsiz, geleceksiz mi oluyor? Toplum hatırlar mı ya
da unutur mu gibi söylemlerim birer benzetmeden ileri gidemez. Yine de parçası
olduğum toplumu anlamak için kendimin dışına çıkıyormuş gibi yapmak istiyorum.
Bedendışı bir deneyim yaşamak üzere gözlerimi kapatıyorum, içinde yaşadığım
aileme, mahalleme, kültürüme ve tüm toplumuma doğru genişliyor, büyüyorum.

Sadece benim için değil herhangi bir varlık için bilinç, üzerinde var olacağı
bir benliğe ihtiyaç duyuyor gibi görünüyor. Benliğin de anılar ve etiketlerinden
oluşan bir hafıza ile geçmişe bakılarak tasarlandığını düşünürsek, içinde
büyüdüğüm toplum da kendisini tarihine göre her gün yeniden tasarlıyor olmalı.
Toplumun elini yakması ve sonra ağlaması ne anlama gelirdi acaba? Toplumun
büyümesi, bilinçlenmesi, gelişmesi. Hepsini kendi benliğimden hareket ederek
anlıyor gibiyim. Anlamıyorum ama anlıyor gibi yapıyorum.

Toplumun davranış kalıpları neler olabilir? Bir toplum için deneyim ne demektir?
Toplumun duyu organları, eli ve kolu var mıdır? Bunu hayal etmek çok güç.
Uzuvları var diyebiliyorum ama eli ve ayağı var diyebilmek zor geliyor.

Deprem toplumsal deneyime iyi bir örnek olabilir. Bireyselin yanında toplumsal
olarak da deneyimleniyor. Toplumun deprem ve benzeri felaketlere karşı güçlü bir
hafıza geliştirdiğini tahmin ediyorum. Kıyamet ile deprem arasında bir bağ var
gibi görünüyor. Toplum bir depremi yaşadığında onu kıyamet teması ile
kavramsallaştırıyor ve efsanelerle benliklerimize işliyor. Depremlerden
hareketle adeta kıyameti tasarlıyor. Ne zaman geleceği bilinmeyen, bir gün
geleceğine inanılan, geçmişten mülhem bir gelecek tasarımı.

Bu tasarım, temeline yaşadığı travmanın bıraktığı korkuyu alıyor. Hayatta kalmak
için bir varlığın başvurması muhtemel bir duygu olan korku. En basit canlıdan en
karmaşığına kadar tüm canlılarda gözlemleyebileceğimiz bu duygu toplumumun da
yaşadığı bir duygu gibi görünüyor. Gelecekte elinin tekrar yanmaması için
korkuya dayalı kendisi gibi dev bir efsane tasarlıyor.

Bilinmezi karşılayan tek duygunun korku olmadığını benliğimden biliyorum.
Kapsamı daraltılmış ve bilgiye gebe olan inançlarımın korku yerine bana güven
vermesini sağlayabiliyorsam, toplumumun da bu dönüşümü yapabildiğini hayal
etmekte özgürüm demektir. Geleceğe doğru temkinli adımlar atmak birey için
olduğu kadar toplum için de mümkün olabilir. Bir sonraki depremin ne zaman
olacağını bilmiyoruz, ama geçmiş depremleri biliyoruz. Geçmiş bir depremden bir
gün önce onu bilseydik, bireysel ve toplumsal olarak ne yapabilirdik? Gece gelen
bir deprem için ne önlem alınabilirdi, gündüz gelen için ne alınabilirdi?

Her deneyim benim için olduğu gibi toplumum için de yepyeni ve tek seferlik.
Gelecek tıpkı bana olduğu gibi toplumuma da belirsiz. Bu gerçeklikler dahilinde
elimde olan tek şeyin geçmiş deneyimler ve onlarla ilgili ortaya attığım, mutlak
olmayan, sürekli değişen tasarımlar olduğunu kabul etmek içimi rahatlatıyor.
Korku dağılıyor, yerini güvene bırakıyor.

{% include tasarlama-meselesi/footer.html %}
