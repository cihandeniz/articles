---
title: Depremi Bilseydik
---

Geleceğe ışık tutmak ne demektir? Gelecek, gelene kadar ne olacağı bilinemeyen
bir şey ise ona ışık tutmak mümkün müdür? Bilinmesi mümkün olmayan geleceğin
hayalimde belirmesini bekliyorum ve buna erişemeyeceğimi biliyorum ama yine de
istiyorum. Neden? Eksik olan bir şey mi var ve varsa nedir? Bir şeyin
eksikliğini hissetmem için önce onun varlığını deneyimlemiş olmam gerekir gibi
geliyor. Bir konserde basçının varlığını sesi kesilene kadar anlayamamak gibi.
Ya da ilk kez üşüyene kadar ısınma ihtiyacı duymamak gibi.

Geçmişimi tamamen silersem, geleceğin bilinmezliğine duyduğum endişe ortadan
kalkar. Tutmak istediğim ışığın hayali dahil tüm hafızam silinince geçmiş ile
beraber gelecek fikri de ortadan kalkacaktır. Tüm duyularımı kapatırsam yeni
hafızalar da edinmemiş olurum, böylece hafızasız ve duyusuz benliğim asla
hatırlayamayacağı anlarla umursamadığı geleceğe doğru yol alır. Yol almamın
benim için önemi yoksa, geçmişimle beraber geleceğim de yok olur, ben de yok
olurum.

Bebekliğimi ailemden ve fotoğraflardan dolaylı olarak öğreniyorum. Doğrudan
bilemiyorum ya da hatırlamıyorum. Sanki bebekliğim benliğimin içine dolacağı boş
bir kap gibi. Şekli belli ve ben içine zamanla doluyorum. Benlikten yoksun bu
beden duyularını kullanmayı dahi bilmiyor. Doğrudan hatırladığım ilk anım üç
yaşından öncesi değil, belki biraz öncesi pek hatırlamıyorum. Anı bile denemez,
yalnızca birkaç kare. Ne anlama geldiğini bugün düşününce belki biraz tasvir
edebilirim ama o zaman o kareleri gören gözlerim bunları hafızama kazırken nasıl
bir sistem ile kodladı hiçbir fikrim yok. Var olan yalnızca birkaç kare.

Bir bebeğin ateşten korkmaması ve yakıcı sıcağa korkusuzca elini uzatması yanma
hissine dair bir hafızasının olmaması ile ilgili olsa gerek. Varlığı, geçmişte
yaşadıklarının izlerinden oluşan hafızasından ibaret. Her yaşadığı deneyim yeni
olabilir ama yepyeni değil. Eli de bir anda ateşe girmiyor, önce biraz sıcaklık
hissediyor, sonra daha fazla, sonra yanıyor. "Yandım!" demiyor belki ama fiilen
yanıyor. Elini yanma halinden yanmama haline geçirecek rastgele bir seri hareket
yapıyor, çekiyor itiyor, bir şekilde eski duruma geri dönüyor, sonra da ağlıyor.

Hafızasında yanmak ile yanmamak arasında önceden olmayan bir fark var artık.
Yanmak ve yanmamak aynı anda oluştu, adı henüz konmadı ama hayali sıcak. Bebek
artık elinin yanmayacağı bir gelecek istiyor. Bu gelecek hayali geçmişteki yanma
anısının üzerine kurulmuş görünüyor. Eli artan bir sıcaklıkla ısındığında ne
yapacağını daha iyi biliyor ve önlemini alarak elini hızlıca geri çekiyor.

Geçmişime baktığımda iyi ya da kötü tüm anılarımı hatırlamamın mümkün olmadığını
görüyorum. Yine de onların bıraktığı izler üzerimde, davranışlarımı
biçimlendiriyor. Geçmişimi ve benliğimi davranışlarımı gözlemleyerek yeniden
hatırlıyorum. Tüm detaylarıyla olmasa da bu hale nasıl geldiğime dair parça
parça anılarım hala var. Her gece o anıların arasını yeniden dolduruyorum, neyi
neden yaptığımı hafızamda tutuyorum.

Bir yaştan sonra o kadar çok anı birikiyor ki artık tüm detayları hatırlamam
mümkün olmuyor. Bir sınıflandırma ile benzer anıları yan yana koyuyor,
aralarında kronolojik olmasa da mantıksal ilişki kuruyorum. Canımı yakan şeyler
ister üç ister onüç yaşımda olsun, yan yana duruyorlar. Bu sınıflandırma öyle
tek boyutlu da değil. Aynı anının üzerine yapıştırılmış başka başka etiketler
var. Bir süre sonra hangi etiketleri kullandığımı ayrı yerlere yazıp onları da
etiketlemeye başlıyorum. Sonra etiket gruplarına yapıştırdığım etiketleri de
grupluyorum. Koca bir yığın. Şu an gerçek anıların sayısı mı çok etiketlerin
sayısı mı çok emin değilim. Önemli değil. Etiketlemeye devam.

Davranışlarımı her duruma özel olarak şekillendirmem pek mümkün görünmüyor. Beni
götürdüğü yerleri hafızamda tarıyorum, benzer durumlarda benim için iyi olan
sonuçlara götüren davranışları saklıyor, diğerlerinden hemen vazgeçiyorum.
Geçmişimin geleceğime ışık tutmasına izin veriyorum. Böylece var oluyorum.
Herhangi bir şey olarak değil. Ben, ben olarak var oluyorum.

Deneyimlerim tekrarlayan yeni deneyimlerden ibaret olamaz. Öyle olsaydı ilk
deneyim yepyeni olacağından hiçbir deneyimim olamazdı. Demek ki tekrar eden yeni
deneyimlerin arasında ilk defa gelen yepyeni deneyimler de her zaman olacak.
Bunlara hafızamdaki etiket yığının bir yerinde bir yer ayırmam işleri
kolaylaştırıyor. Mesela üniversite yıllarım önceki okullar gibi geçmedi. Sıralar
sıra gibi değil, hocalar hoca gibi değil, her şey farklı. Yine de sonuçta ders
alıyoruz sınava giriyoruz. Eski yöntemlerim tam işe yaramıyor gibi olsa da bir
süre sonra adapte olup üniversiteye de alışabiliyorum.

Peki ya bir şey hem yepyeni hem de tek seferlik olursa? Daha önce hiç böyle bir
şey olmuş muydu? Yepyeni ve tek seferlik olan şeyleri nasıl hatırlayacağım?
Hatırlamıyorsam bu fikir nereden doğdu? Güneş hem yepyeni hem de tek seferlik.
Kendi başına bir şey ve ikincisi yok. Dünya için öyle olabilir. Benim için ise
her gün doğup batıyor, her gün yeni bir güneş var. Güneşi Dünya'nın algıladığı
gibi algılayamıyorum.

Anneannemin ölümünü hatırladım. Yepyeni ve tek seferlikti. O tekrar ölemez,
başkaları ölebilir ama onlar da anneannem değiller. Özenle tasniflediğim
hafızamı taradım, davranış kalıplarını tek tek denedim. Hiçbiri bu durumla uygun
değildi. Ne yapacağımı bilemediğim bir durumdaydım. Elini fark etmeden yakan
bebek gibi oturdum, ağladım.

Böyle bir kayba hazırlıklı olabilir miydim? Hiç kayıp yaşamamış biri buna
hazırlanabilir mi? Peki sevdiğim biricik insanları kaybettiğimde bunlar
öncekilerin tekrarı mı olacaklar? Sanmıyorum. Nasıl başa çıkacağım?

Elbette konu yalnızca kayıplar değil. Başarılar, başarısızlıklar, kavuşmalar,
ayrılıklar, üzüntüler, sevinçler. Bunlara tasalanmanın bana bir faydası olmuyor.
Benliğim yepyeni tek seferlik deneyimlere hazırlanmanın yollarını bulmakta
zorlanıyor. Geçmiş tasarımlarım yalnızca beklenen geleceği karşılamaya yetiyor.
Yıllar geçip deneyimlendikçe kendi içinde tutarlı bir hafıza tasnifi
imkansızlaşıyor. Hafıza büyüdükçe çözünürlük artıyor, çözünürlük arttıkça
deneyimlerin hepsi yepyeni tek seferlik gibi görünmeye başlıyor. Beklenen
gelecek fikri gençlikle birlikte geçmişte kalıyor. Gelecek tamamen belirsiz,
öngörülemez, tahmin edilemez, tasarlanamaz.

Geleceğin kaçınılmaz belirsizliği, geçmişten gelen güvenli gelecek hissi ile
birleştiğinde içimi korku sarıyor. Gelecek korkusunu yenmek için elimdeki tek
yöntem ona ışık tutma arzusu. Geleceğe ışık tutmak ne demektir? Gelecek, gelene
kadar ne olacağı bilinemeyen bir şey ise ona ışık tutmak mümkün müdür?

Küçüklükte bu kadar kolay olan şey yetişkinlikte nasıl bu kadar zorlaşabiliyor,
anlamıyorum. Geçmişsizliğin getirdiği, ve bugün yersiz olduğunu gördüğüm,
özgüven ile açıklamakla yetinmek istemiyorum çünkü geçmişsizlik geleceği
kolaylaştırıyor olsaydı bu geleceğin her zaman kolaylaştırılabilen bir şey
olduğu anlamına gelirdi. Eğer gelecek kolaylaştırılabiliyorsa geçmişimi silmeden
de geleceğimi kolaylaştırabiliyor olmam gerekir. Oysa gelecek her zaman ve
zorunlu olarak sisli bir hava gibi belirsiz. Küçükken sanki o sisin üstüne bir
gelecek yansıtılmış da ona doğru deli gibi koşmuşum. Gerçek olup olmadığını
bilmeden, gerçek olacağını umarak.

Geleceğe ışık tuttuğumda aslında elime geçen tek şey belirsizliğin belirmesini
sağlamak oluyor. Bunu kabul etmek bir çocuk için zor olsa gerek, büyüklerim
orada bir hayal olduğuna inandırıyor. Bulutlara baktığımda olmayan şekilleri
gördüğümü sandığım gibi o sisin üstündeki ışık da sanki belirsizliği yarıp bir
tünel açıyor sanıyorum.

Öyle ya da böyle, hayatı karşılamamı sağlayan bir benlik geliştirdim. Bu benliği
hep geçmişe bakarak tasarladım. Öyle yapmaya devam edeceğim. Daha temkinli
adımlarla bir ayağım geçmişte, bir ayağım geleceği yoklayarak sağlam zemin
arayacak. İnançlarımın kapsamını daraltacağım ve onların bilgiye dönüşmesini
bekleyeceğim. Sisin içine koşacak delikanlılık yılları geçti. Adım adım,
geçmişime bakarak tasarladığım benliğimle geleceğe yürüyeceğim. Tüm deneyimlerin
yepyeni ve tek seferlik olduğunu varsayarak, her birini ayrı ayrı tartarak.

{% include tasarlama-meselesi/footer.html %}
