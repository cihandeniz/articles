---
title: Korku ve Güven
---

Karanlık korkusunu hiçbir zaman üzerimden atamadım. Gecenin bir ortasında
uyandığımda sokaktan geçen bir arabanın farından gelen ışık hüzmesinin duvarda
sebep olduğu küçük gölge oyunlarını gözümün ucuyla fark ettiysem, emin olmak
için kalkar bir şey olup olmadığını mutlaka kontrol ederim. Tabi bunu korkarak
yaparım. Korkum defalarca boşa çıkmıştır ama yine de dayanamam, kalkar perdeyi
şöyle bir sallarım. Geçmişte eve uyurken hırsız girmiş olmasının bende bıraktığı
izlerden biri, biliyorum. Uyandığımda pencerenin önünden geçen hırsızın
gölgesini hatırlıyorum. Biz uyurken içeride dolaşmış. Eline geçen eşyaların
bazılarını almış, bazılarını bırakmış. İnsan böyle bir anda ne yapacağını
bilemiyor. Şimdi ise buzdolabı tıkırtısına bile uyanıyorum, sonra bir araba
geçiyor ve yürüyen gölge. Kalk kontrol et. Dön yat.

Artık rutine binmiş olan bu davranışımın arkasında yalnızca o hırsızlık vakası
yok. Olayın ardından gelen temkinli davranma güdüsünün yarattığı alışkanlıklar,
bu alışkanlıkların getirdiği güven ve bu güvenin doğurduğu rahatlık. Bir yandan
"O neydi ya öyle?!" diyorum, diğer yandan artık ezberlediğim kontrol listesinin
üzerinden geçiyorum:

- ✓ Pencereler kapalı
- ✓ Kapı kilitli
- ✓ Tıkırtı buzdolabından, o kesin
- ! Bi' dakka kapıyı kilitledim mi?
- ✓ Evet evet, iki kere kilitlemiştim

Ve nihayet rahatlama: "Arabadır ya".

İki tane ben var gibi. Bir tanesi korkup dürten çocuk, diğeri tamam sorun yok
diyen baba. Uykudan yeni uyanmış olan birine kıyasla kalbim hızlı çarpıyor ama
beynim sakin. Sanki bir zaman sonra alışkanlıklar korkuları yönetmeyi öğreniyor.
Korkular da alışkanlıkları diri tutuyor ve bir denge oturuyor.

Yaşadığım herhangi bir şeyin benliğimde yer ederken izlediği yol az çok belli.
Önce deneyimin kendisi fotoğrafa benzer bir iz bırakıyor. Ham hali ile yorumsuz
bir iz. Bunu olayın bende bıraktığı duygular takip ediyor. Son olarak
yapabilirsem durumu düşünüp değerlendiriyorum. Mevcut veya yeni tasarımlar ile
deneyimi ve duygularımı tanımlıyorum. Böylece o deneyim, duygusuyla ve
düşüncesiyle benliğimde bir yere oturmuş oluyor. Olur da düşünecek alanı
açamazsam, deneyim yalnızca duygularla yer ediyor.

Duygu ne kadar yoğunsa, onu sindirmek için ihtiyaç duyduğum zaman da o kadar
uzun sürüyor. Duygu yoğunluğu içindeyken düşünmek hiç kolay değil. Kendimi
kandırıp sakinleştiğimi iddia ettiğim zamanlar da oluyor tabi ama bu tehlikeli
bir durum. Böyle olduğunda duygu, özellikle de korku, sinsi bir şekilde
düşüncelerime hükmediyor. Korkunun baskısı altındaki düşünme yetim yaşadıklarımı
tasarlamaktan aciz, yalnızca bir meşrulaştırma mekanizması olmaya sıkışıyor.
Olanların olmak zorunda olduğu, yapılabilecek hiçbir şeyin zaten olmadığı,
gelecekte tekrar etmesinin yüksek ihtimali, engellemek için elimden hiçbir şeyin
gelmeyeceği.

Korku bir kez hükmetmeye başladığında ne yaşarsam yaşayayım, o kendi tahtını
mutlaka sağlamlaştırıyor. Hırsızlık vakası gibi kötü bir şey ise
tekrarlanmasından korkuyorum. Birine aşık olduysam bu kez de kaybetmekten
korkuyorum. Kaybetme korkusu ilişkinin seyrini olumsuz etkiliyor ve sonunda
gerçekten kaybediyorum. Kendini gerçekleyen kehanetlerle dolu bir hayata
sıkışmak istemiyorum. Kısır döngünün içinden herkes gibi ben de çıkmak
istiyorum. Korkunun tahakkümünü yenmek zorundayım.

Birey olarak benliğimde oluşan duygulara paralel bir şekilde toplum olarak da
korkunun tahakkümünü görebiliyorum. Geleceği korkunun tayin etmesi toplum
üzerinde de pekala gözlemlenebiliyor. Depremin yarattığı çaresizlik ve korkuyu
düşününce bunu hayal etmek çok zor gelmiyor. Tekrar gerçekleşme olasılığı
üzerinden toplumun kontrolsüz bir şekilde nasıl savrulabildiğine bakıyorum,
sanki gelecek hayalleri tamamen korkuyla şekilleniyor. Şekilleniyor ama bir
duygunun geleceği şekillendirebilmesi fikri de kulağıma biraz tuhaf geliyor.
Burada bir tutarsızlık var. "Korkuyla şekilleniyor" demek bir duygunun tasarım
kabiliyeti var demektir. Oysa düşünce olmadan tasarım mümkün olamaz. Korku
mutlak bir tahakkümdeyken bile sanki düşünceye bir kapı aralanıyor. İlginç bir
şekilde tehlikeli olarak nitelediğim duygunun düşünceye hükmetmesi durumu, aynı
zamanda çıkış kapısının kendisi gibi görünüyor.

Duygu ve düşünce birbirinden ayrı iki düzlem. Duygunun düzlemi düşünce
düzleminin aksine rastgele, tutarlılık kaygısı gütmeyen, sadece var olan,
sebep-sonuç ilişkisi ile ilgilenmeyen ya da bu ilişkiye hiç sahip olmayan garip
bir düzlem. Bu düzlemi en iyi rüya ile örneklendirebilirim. Rüyaları hatırlamak
pek kolay değil ama hatırladığım birkaç tanesini düşünüyorum. Çocukken gördüğüm
bir rüya. Bizim sokağın ilerisindeki dik bir yokuştan yuvarlanarak iniyorum. Her
gece. Her seferinde yukarıdan beni aşağı iten bir şey var. Bazı
yuvarlanışlarımda tuhaf yaratıklar sağdan soldan beni korkutuyorlar. Yokuşun
sonunda bazen iyi bazen kötü bir şey beni bekliyor ama her seferinde yokuşun
sonuna varamadan ter içinde uyanıyorum. Bu rüya birçok anlama geliyor olabilir
ya da hiçbir anlama gelmiyor olabilir. Uyandıktan sonra anlam yüklemek kolay.
Oysa rüya sırasında anlamsızlıklar dünyasında birbirinden kopuk olaylar arka
arkaya gelişirken bunları düşünmüyorum. Rüya sırasında zaten hiç düşünemiyorum,
sadece bir şeyler oluyor.

Dikkatimi şu çekiyor. Duygu düzlemi tüm tutarsızlığı, dengesizliği,
kararsızlığına rağmen imgelerini gerçek hayattan alıyor. Gerçekle bir bağı
olduğu buradan belli, gerçeklikten pay almadan var olamıyor. Var olması için
hatırlamam gerekiyor. Hatırlamam için rüyadan uyandığımda "Ben az önce ne
gördüm?" sorusuna cevap vermeye ihtiyaç duyuyorum. Bu da gördüklerimin gerçekle
ve düşüncelerimle bir bağı olmasını gerektiriyor. Belki sadece hatırladıklarım
üzerinden yorum yapabildiğim için böyle düşünüyorumdur ama konu da bu zaten.
Hatırlamadıklarım benim için mecburen yok hükmünde. Duygu düzlemi ile düşünce
düzlemi arasındaki bu zorunlu bağ, korkunun geleceğimi şekillendirirken
kullandığı bağ diye düşünüyorum.

Yalnızca duygulardan oluşan bir canlı olmadığımdan rasyonel yönüm devreye girmek
için her zaman yedek kulübesinde. Aklım korkunun esiri olarak da olsa,
hatırlamak için mutlaka devreye giriyor. Bir anlamda düşünceyi oyuna alan
mecburen korkunun kendisi olmuş oluyor. O, var olmak için rasyonelliğime
başvurmak zorunda. Bir kere devreye giren rasyonellik yavaş yavaş oyunu ele
geçirecek. İlk etapta korkunun çizdiği sınırlarda var olacak ve onun emirlerini
yerine getirecek ama o da en az korku kadar sinsi. Rasyonellik bir zorunluluk ve
irrasyonelliğin tam merkezindeki duyguda belirecek, korkuda.

Bir travmanın nesilden nesile aktarılabilmesi, korkunun bir sonraki travmaya
kadar var olabilmesinin tek yolu ve bunun için ona şüphesiz hatırda kalan
tasarımlar gerekiyor. Yaşanmış bir travmanın ardından korkunun esiri olan aklım,
onun emirleriyle bazı tasarımlar yapıyor. Hikayeler, türküler, danslar, oyunlar
tasarlamaya başlıyorum. Taslak halindeki bu tasarımları çevremdeki insanlarla
paylaşıyorum. Onlar da bu taslakların bazılarını kendi taslaklarıyla birleştirip
daha da akılda kalıcı hale getiriyorlar. Dilden dile, kulaktan kulağa geçen bu
tasarımlar kolektif bir çalışmayla olgunlaşıyor. Geçmişin yaşananları, korkunun
esirindeki aklın elinde efsanelere dönüşüyor.

Bu efsanelerin temel vaadi bize yol gösterecek ve geleceğin karanlığını
aydınlatacak olmaları. Yemek bulabilelim, kışın aç kalmayalım, hastalanınca şifa
bulabilelim. Duyguların güdümünde yazılmış olsalar da düşünce süzgecinden
geçtiler ve kalbin yanında beyine de hitap ediyorlar. İrrasyonellikten de doğsa,
ortada rasyonel bir talep var. Geleceğim korku dolu değil umut dolu olsun. Bu
umudu beslemeyen bir türküyü kim neden söylesin? Bu efsaneler bizim uydurmamız
da olsa, yüksek bir gerçekliğin bizim üzerimizden vücut buluşu da olsa,
nihayetinde onları dillendiren, nesilden nesile taşıyan, kulaktan kulağa
değiştiren, dönüştüren bizleriz.

İşte düşüncelerim, çıkış kapısını duygularımın içinden böyle aralıyor.
Düşüncenin doğuşunu ve dolayısıyla düşüncenin kendisini daha iyi anlamak için
efsaneleri incelemeye bu nedenle karar veriyorum.

## Kader

Geleceği bilemeyecek olsam da belirli olmasının rahatlatıcı bir yanı var. En
azından eskiden böyle düşünürdüm. Bu durum belki bir gün benim de bilebileceğim
umudunu aşılıyor sanırım. Hiç olmadı, birilerinin bilmesi içimi rahatlatmaya
aday bir düşünce olsa gerek.

Kaderin yazmakla yazılmakla ilişkisi çok güçlü. "Yazgımız neyse o", "alın
yazısı" gibi ifadelerden hareket edince, kader yazılan bir şey gibi görünüyor.
Her eylemin bir eyleyeni de mutlaka olacağından, efsane gereği kaderi de yazan
biri ya da bir şey mutlaka var olmalı. Faili malum, tanrı ya da tanrısal bir
varlık. Ben o grupta değilim, orası da malum. Yazan değil de yazılan gruptaysam
ben yazgılı bir varlık oluyorum.

Bu yazgılı olma fikri bana iyi gelmiyor, geleceğin bu denli belirlenmiş
olmasının bir şeyleri değiştirebileceğime dair inancım ile çelişmesini hiç
sevmiyorum. Her şey belirlenmiş ama biz bir türlü bilemiyoruz ve olacaklar olmak
zorunda, yapılabilecek hiçbir şey yok... Korku, çok sinsisin. Kader, korkunun
işi, bariz. Ama senden sinsisi de var. Kaderin içine çözeyim diye bir bulmaca
gizlenmiş beni çağırıyor.

Bir şeyin ne olacağı belli ise ve onu bilen bir varlık var diyorsan, o zaman bu
bilinebilir bir şeydir, dolayısıyla ben de bilebilirim diye düşünmeden
edemiyorum. Bilemeyeceksem, belirlenmiş olup olmaması beni niye ilgilendirsin
ki? Ya ben de bilebilirim ya da belirlenmiş olması beni ilgilendirmez. Kaderin
ima ettiği bu bilebilme umudu biliyorum ki korkunun da işine gelen bir havuç,
çünkü efsaneye olan ilgimi kaybedersem onunla beraber korku da yok olacak.

Bilemeyecek olsam dahi zamanımı olan bitene yakacağım ağıtlarla geçireceğime,
bilmeye çalışarak geçirmiş olurum diye düşünüyorum. Dolayısıyla bunu bir davet
olarak görüyorum. Ve davete icabet adettendir.

## Peygamber

Efsane, tanım gereği büyük bir şey. Biraz yüksekten uçmadan efsaneleri incelemek
mümkün olmaz diye düşünüyorum. Kader mi daha yüksekte, peygamberlik mi
bilmiyorum ama bu konuya girince içimdeki korkuyu biraz daha fazla hissediyorum.
Her yerinde narin ve değerli kristal vazolar olan bir odanın tozunu almaya
girmişim gibi geliyor. İnsan odanın kapısını bile yavaş açıyor korkudan.

Ben kavramından bahsettiğimde bile çekinirken, kendisini görmek nasıl bir duygu
olurdu acaba. Duygu olumlu ya da olumsuz olsa da büyük olacağı kesin. Benim
peygamberimse zaten kendimden geçerdim herhalde. Benim değilse de hınç, öfke,
nefret hissederdim. Belki gizli bir hayranlık ya da muhtemelen hepsi bir arada
olurdu. Öyle ya da böyle büyük bir duygulanma halinde olurdum gibi geliyor.

Peki peygamber olmak nasıl bir şey? Bir insan nasıl peygamber olur? Bunu bilmek
mümkün değil, hayal etmek de biraz tuhaf. Geriye akıl yürütmek kalıyor.

Peygamber bir lider olmalı. Hiç değilse hitap ettiği bir topluluk ya da en
azından bir dinleyeni mutlaka olmalı. Yoksa kendi kendine tanrıdan mesaj alıp
bunu kimseyle paylaşmayan birinden kimene, öyle değil mi. Dolayısıyla henüz
lider olmasa da, lider olabilecek biri olmalı diye düşünüyorum. Diğer yandan onu
liderden ayıran özelliği ise peygamberin tanrı ile bir şekilde iletişim halinde
olması, yani tanrının mesajını getirmesi.

Ne kadar ilginç. Bugün tarihin bir döneminde gerçekleşmiş bir olgu olarak bunu
kabul edebiliyoruz ya da kabul edilmesini kolaylıkla tolere edebiliyoruz ama
biri çıkıp ben peygamberim dese bunu kimse ciddiye almayacaktır. Ciddiye almak
derken, bu bir hakaret olarak bile algılanmaz. Büyük ihtimalle bunu iddia edene
deli gözüyle bakılır ve hastaneye sevk edilirdi ya da zararsız diye kendi haline
bırakılırdı. Oysa tarih öyle demiyor. Peygamberleri peygamber olarak kabul etmiş
insanlar, onları inananı inanmayanı da ciddiye almış.

Kurban hikayesini anımsıyorum. Genelde tanrıya adanmışlığın ve sonsuz güvenin
örneği olarak bilinir ama bana bu hikaye sadece onu anlatıyor gibi gelmiyor.
Biri var, rüya görüp çocuğunu kurban etmesi gerektiği mesajı alıyor. Tam
yapacakken artık çocuğunu kurban etmek zorunda değil diye bir mesaj daha alıyor.
Çocuk yerine de bir koç kesiliyor.

Bu hikayeyi ne kadar süslersem süsleyeyim, tek başına binlerce yıla meydan
okuyacak bir hikaye gibi durmuyor ama gerçek şu ki bugün hikayeyi hala
biliyoruz. Bu olayın dönemin toplumu üzerinde hiçbir etkisi olmasa bunu kim
neden konuşsun ve nesiller boyu anlatsın. Olay gerçekte her nasıl geliştiyse
gelişsin, döneminde herkes için bir müjde olarak algılanmış olmalı. Dönemin
insanı belli ki eskimiş ve amacını aşmış kuralların baskısı altında, bir korku
yönetiminin esiri. Bir peygamber, tanrıyla konuşuyor ve çıkmaza girmiş bir
toplumu yapmak istemediği şeylerden azad ediyor. O dönemde yaşıyor olsaydım ben
bunu harika bir an olarak hatırlardım. Toplum için inanılmaz bir özgüven
yüklemesi ve bir rahatlama.

Şüphesiz her rahatlama beraberinde hataları da getiriyor. Toplum yeniden yolunu
kaybedecek ve tüm uyarılara rağmen yanlışa sürüklenecek. Ah şu toplum, hep
yanlışlara sapıyor. Yeni peygamber geliyor ve tam rayına oturuyor derken yine
birileri yoldan çıkmayı başarabiliyor. Yüzlerce peygamber gelmiş, yine de
insanlık yolda kalamamış. Keşke hep bir peygamber olsa da hiç yoldan çıkmasak.

Korkunun yaptırdığı tasarımlarda belirgin bir özellik bu, önerilen düzenin
olamayacak şeylerin gerçekleşmesine bağlı olması. Peygamber her zaman gelirse
kraldan padişahtan farkı kalmaz ama peygamber hiç gelmezse de toplum çıkmazdan
kurtulamaz. Bu düzende toplum, bir noktada kurtarılmaya ihtiyaç duyacağı bir
düşüş yaşamak zorunda. Böylece korkunun efsanesi devam edecek, biz de hep ona
muhtaç olacağız.

Bir şey daha dikkatimi çekiyor. Birinin liderliğini kabul etmek için onun
tanrıdan mesaj getirecek seviyede olmasını beklemek ironik bir şekilde kibirli
bir tutum. "Ben öyle herkesi dinlemem! Bana peygamber getirin ancak onu
dinlerim!" der gibi bir halimiz var.

## Mahşer

Kıyamet kopacak, sonunda hepimiz yargılanacağız. Sırat köprüsünün dünyadaki
yaşantısına göre bazısına çok geniş, bazısına ise çok dar olacağı söylenir. Ama
beni o köprüde hem korkutan hem de rahatlatan başka bir şey daha var, o da
köprüden tek tek geçeceğimiz fikri.

Kendi davranışlarımın, ahlak anlayışımın ne kadarını aklımla açıklayabilirim?
Sırat köprüsünden geçerken "Herkes öyle yapıyordu, o nedenle ben de öyle yaptım"
cevabı kabul görecek bir cevap gibi görünmüyor. O halde her davranışımı, her
kabulumü kendi aklımla tartmak zorundayım. Herkes sağa gidiyor diye sağa
gidiyorsam ve o yolun sonu felaket ise ben de sorumluyum. Karşıdan karşıya
geçerken yanımdakine uyup araç geliyor mu diye bakmadığımda bu ne kadar
yanlışsa, topluma körü körüne uymak da o kadar yanlış geliyor. Ya toplumum o
kadar da haklı değilse. Ya en temel kabullerimiz hatalıysa. Ya gerçekten herkes
ama herkes yanılıyorsa.

Mahşer günü hesap veremeyeceğim için korkmam çok anormal değil. Şüphesiz sayısız
hata yaptım ve yapmaya devam ediyorum. Diğer yandan da zamanı geri alamayacağım
için onlarla yaşamak zorundayım, korkunun beni ele geçirmesine izin vermek
istemiyorum. Yanacaksam başım dik yanmak isterim. Ne kadar zor da olsa doğru
olanı yapmalı ve o gün geldiğinde içim rahat bir şekilde eylemlerimin hesabını
verebilecek düşünceyi üretmeliyim. Bunu geçmiş hatalarımı meşrulaştıran bir
akılla değil, gelecekteki davranışlarımın beni geçmişteki gibi hatalara
sürükleyen davranışlarımdan farklı olmasını sağlayan bir akılla yapmalıyım.

Sırat köprüsünden tek tek geçeceğimiz fikrinin ruhuma üflediği korkuyu
hissedebiliyorum. Bu efsane de şüphesiz aynı duygu üzerinde duruyor. Yanlış
yapmaktan korkarız, bu duyguyu besliyor veya bu duygudan besleniyor. Oysa aklın
gizlediği mesaj da korkuyla aynı yerde apaçık duruyor. Özünde yanlış olduğunu
sezdiğim, düşündüğüm ya da yanlış olduğundan şüphelendiğim herhangi bir
davranışı toplum baskısı sebebiyle yapmak zorunda hissedebilirim. Dışlanma
korkusuyla yanlışa sürüklenebilirim. Toplumca yanlış, bence doğru olan bir
davranışın eşiğine geldiğimde, aklım mahşer efsanesiyle bugünüme güç veriyor.
Benim için bugün tek kalacak da olsam doğruyu yapmak artık onun sayesinde daha
kolay. Ne de olsa son gün zaten tek olacağım. Son günden korkmam için tasarlanan
efsane, bugünkü korkularımı yenerken bana yardım ediyor.

## Son Peygamber

Bir peygamber gelip peygamberlik düzenini bozuyor ve o efsane bir anda
bitiveriyor. Yüzlerce hatta binlerce peygamber ve onların oluşturduğu
peygamberlik müessesesi artık yok. Korkunun en güçlü efsanelerinden bir tanesine
güle güle demek zorundayım.

Efsane bitiyor ama sanki türküleri hala söyleniyor. Yani pratikte peygamberlik
özlemi bitmiş görünmüyor. Peygamber gider gitmez, halifeler dönemi başlıyor.
Halifeler benzer sorumlulukları üstlenseler de asla birer peygamber değiller.
Peygamber değillikleri ise liderlik açısından değil elçilik açısından, yani
tanrıdan yeni mesaj getirmemelerinden ileri geliyor. Bu da yeni mesaj
gerektiğinde vahiy dışında yeni bir yol ihtiyacını beraberinde getirmiş oluyor.
Eğer peygamberimiz sonuncu peygamber idiyse, o halde bu durum tanrının bize
söyleyeceği yepyeni bir şey yok ve her şeyin kitapta yazılmış olduğu anlamına
gelir. Yeni mesaj ihtiyacı olduğunda üzerimize düşen de bu ihtiyacı eski
mesajlar ile karşılayacak şekilde kutsal metni okumak, anlamak ve hatta
yorumlamaktır. Her kafadan ayrı yorum çıkma olasılığı olduğundan, halifeliğin
liderliğine gömülü olan bir sorumluluk da yorumlamak ya da en azından hangi
yorumun doğru olduğunu belirlemek olsa gerek. Bunun için de aynı anda bir tane
halife olması gerekir. Olur da toplumdaki bir alt grup kabul gören yorumlara
katılmazsa, imam gibi yeni bir lider kavramıyla yolunu ayırmak zorunda
kalacaktır.

Halifeliğin diğer bir farkı da peygamberlerin devrimci, halifelerin muhafazakar
olmak zorunda olması. Ne garip. Takip ettiğin, senin için belki de en değerli
olan kişiyi asla anlayamayacaksın. Çünkü o bir devrimci, sen ise bir
muhafazakarsın.

Paralel evrende bir toplum düşünün ki bir peygambere ihtiyaç duymuyor, kendi
sorunlarını çözebileceğine inanıyor. Bu toplum neden tanrıdan yeni mesaj
beklesin ki, zaten alınacak mesajı almış gibi görünüyor.

Belki de aklın bu efsaneye sakladığı mesaj budur: Artık peygamber, halife, imam,
lider, yönetici beklemeyin, büyüyün.

---

Atalarımdan miras bu tasarımlar ile adeta her şey belirlenmiş olarak başlıyor.
Bu belirlenim hali en küçüğünden en büyüğüne kadar tüm hayatıma nüfuz ediyor. Su
içerken yılan da dokunmuyor, ölünce gidilen bir yer de oluyor. Belirlenimli bir
hayat. Onca belirsizliğin ortasında iç rahatlatıcı bir fikir. Çocukken beni
korudu, geleceğime ışık tuttu ve hikayelerle beni büyüttü.

İster tanrı, ister peygamber, ister lider, isterse öğretmen olsun, bunların
hepsi benim (ve toplumum için) oluşturulmuş, beni bilinmezden koruyan birer
ebeveyn tasarımı. Yepyeni tek seferlik deneyimler ile her karşılaştığımda, bu
tasarımlara başvuruyor ve rotamı yeniden düzenliyorum. Kendi tasarımlarımı
onların koruması altında şekillendiriyorum. Yetişkin hayatımda artık geçmişin
parçası olan bu ebeveyn tasarımları, bu şekilde benliğime işlenmiş halde
varlıklarını sürdürüyorlar. Bir anlamda ruhumun yapıtaşları ya da ilham perileri
olarak ölümsüzleşiyorlar. Anneannem gibi artık burada olmadan da benliğimin bir
parçası olarak dolaylı bir şekilde bana yol göstermeye devam edebiliyorlar.
Sanırım ebeveynlik başta fiilen, sonda fikren var oluyor. Bir noktadan sonra
benliğim geçmişten gelen tasarımları yeniden ve yeniden düzenliyor. Artık bana
yol gösteren annem mi, babam mı, öğretmenim mi, peygamberim mi ya da tanrım mı
çok da ayırt edemiyorum.

Efsanelerin bazıları ömürlerinin sonlarına doğru sessizce aramızdan ayrılırken
bazıları da epey yaygara koparıyor. Temel varsayımlara yerleşmişlerse onlara
veda etmek çok daha zor oluyor. Sonuçta yaşamı kolaylaştırmak için
hazırlanmışlar ve içiçe geçmiş bir şekilde elime geçiyorlar. Birini çekip
aldığımda ise tüm yapı sarsılabiliyor. Bunu kolaylaştırmak için aklın izini
takip ederek yapıyı anlama yolunu seçiyorum. Böylelikle neyi çektiğimi, ne zaman
çekmem gerektiğini ve yerine ne koymam gerektiğini daha iyi bilebileceğimi
umuyorum. Bu zorlu ve taşlı bir yol ama buradan gideceğim, çünkü zaten
yürüyebileceğim tek yolun bu olduğunu düşünüyorum, kendi yolum.

... Tasarım kalıplarının bir akıldan diğerine olduğu gibi aktarılamayacağı.
Aktarılıyorsa da bunun her zaman hatalı olacağını söylemeliyim. Bir beyine
diğerine bilgi ışınlayabilseydik bile bu o beyine uyar mıydı, aynı anlama gelir
miydi emin değilim. Birey kendi hayatı biricik olsa da tüm tasarımlarını
sıfırdan üretemez. Bir şekilde ortak bir dil kurulduğunda, bu dil üzerinden aynı
değilse de benzer bilgilerin birinden diğerine aktarılması, tabi bir hata
payıyla, mümkün duruyor. En azından aktarıldığını varsaymak bizi çok fazla
yanıltmıyor. Aktarımın mümkün olması, benzer durumlarla karşılaşmış atalarımızın
yolundan dümdüz gitmek fikrini besliyor. Biz atalarımızı anlayamadıysak, anlayan
ve yanımızda olan yaşayan birilerine bu mücadeleyi devredebiliyoruz. Devreden
akla, hiyerarşik akıl diyorum. İmam ne derse onu yapıyoruz. Ya da hoca ne derse
onu takip ediyoruz. Buna annemiz ve babamızın kurallarına ve yoluna uyum
sağlamış olan çocukluk yıllarımız imkan tanıyor. Hayat boyu karşımıza çıkan
belirsizliklere karşın ne yapacağımızı delege edebiliyoruz. Bazen de
kararlarımızı kişiye değil, bir kuruma ya da sisteme bırakıyoruz. Hastalanınca
doktora danışıyoruz ya da burçlarımıza göre fallara bakıyoruz, hocaya
gidebiliyoruz. Doğru ya da yanlış olduğunu düşünmemiz bir yana, bunların bizi
rahatlatan bir yanı var. Bizim çocuk kalmamızı sağlayan, rahatlatan bir yan bu.
...

... Diğer yandan bazılarımız için bu delegasyon hiç doğru değil. Doktor da olsa,
kim olursa olsun, bazısı anlamak ister. Baştan keşfetmek zorun değildir bunlar,
ama anlamak isterler. Bunlar da demokratik akıldır. Mesele kararı kimin verdiği
meselesi. Ben mi vermeliyim, benim adıma daha iyi bildiğini varsaydığım bir
başkası mı. Bazısı için kendi kararını vermek zor, bazısı için de kararı
devretmek zor. ...

... Geleceğin belirsizliğini ne dersek diyelim yalnız karşılıyoruz. Mahşer günü
sırat köprüsünden bile tek tek geçiyoruz. Tüm kararlarımızdan bizim sorumlu
olduğumuzu, ve yalnızca bizim sorumlu olduğumuzu, düşündüğümde, demokratik aklın
çatışma, tartışma, taviz barındırsa da daha doğru olduğuna kanaat getiriyorum.
Atalarımın, hocalarımın tasarımlarını olduğu gibi kullanmam için onları önce
anlamam, ve zihnimde tekrar inşa etmem gerekiyor. Bunun için hiyerarşik, kabul
ve biat eden değil, demokratik, tartışan ve eleyen akla ihtiyacım var. ...

- Korku hiyerarşik aklın, güven demokratik aklın duygusudur
- Mitler bizi aynı zamanda aydınlanmaya ve demokratik akla devam eder
- Korku yerine güven duygusu ile geleceği karşılayabiliriz
- Bu güven (trust değil, confidence), gelecekte olacak şeyleri
  etkileyebileceğimize olan inancımızdır (Joe)
  - İnanç üzerinden sonraki chapter'a bağlayalım ve kapatalım

{% include tasarim-meselesi/footer.html %}
