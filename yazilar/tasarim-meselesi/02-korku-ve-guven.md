---
title: Korku ve Güven
---

Karanlık korkusunu hiçbir zaman üzerimden atamadım. Gece uyanıp da sokaktan
geçen bir araba farından gelen ışığın duvarda neden olduğu küçük gölge
oyunlarını gözümün ucuyla fark edersem, emin olmak için bazen kalkar ve
gölgelerin düştüğü yerde gerçekten bir şey olup olmadığını kontrol ederim. Tabi
bunu korkarak yaparım. Korkum defalarca boşa çıkmıştır ama yine de dayanamam,
perdeyi şöyle bir sallarım.

Uyurken eve hırsız girmiş olmasının bende bıraktığı izlerden biri bu, biliyorum.
Uyandığımda pencerenin önünden geçen hırsızın gölgesini hatırlıyorum. Biz
uyurken içeride dolaşmış, el attığı eşyaların bazılarını almış, bazılarını
bırakmış. İnsan böyle bir anda ne yapacağını bilemiyor. Şimdi buzdolabı
tıkırtısına bile uyanıyorum, sonra bir araba geçiyor ve yürüyen gölge. Kalk
kontrol et. Dön yat.

Artık rutine binmiş bu davranışım, hırsızlık vakasının yalnızca kendisiyle
şekillenmiyor. Olayın ardından gelen temkinli olma ihtiyacı, bu ihtiyaç
doğrultusunda aldığım önlemler ve oluşturduğum alışkanlıklar, bu alışkanlıkların
getirdiği rahatlık ve güven. Bir yandan içimden "O neydi öyle?!" diyorum, diğer
yandan artık ezberlediğim kontrol listesinin üzerinden geçiyorum:

- ✓ Pencereler kapalı
- ✓ Kapı kilitli
- ✓ Her şey bıraktığım yerde
- ✓ Ev sessiz
- ✓ Tıkırtı buzdolabından

Ve rahatlama, "Arabaydı".

İki tane ben var gibi. Bir tanesi korkup dürten çocuk, diğeri tamam sorun yok
diyen baba. Uykudan yeni uyanmış birine kıyasla kalbim hızlı ama beynim sakin.
Bir zaman sonra alışkanlıklar korkuları yönetmeyi öğreniyor gibi. Korkular da
alışkanlıkları diri tutuyor ve bir denge oturuyor.

Yaşadığım şeyler benliğimde yer ederken az çok belli bir yol izliyor. Önce
olayın kendisi fotoğrafa benzer bir iz bırakıyor, ham hali ile yorumsuz bir iz.
Bunu, olayın bende bıraktığı duygular takip ediyor. Son olarak yapabilirsem
durumu düşünüp değerlendiriyorum. Mevcut veya yeni tasarımlar ile olayı ve
duygularımı tanımlıyorum. Böylece o olay, duygusuyla ve düşüncesiyle benliğimde
bir deneyim olarak bir yere oturuyor.

Olur da düşünecek alanı açamazsam, deneyim yalnızca duygularla ilişkilenmiş
halde yer ediyor. Duygu ne kadar yoğunsa, onu sindirmek için ihtiyaç duyduğum
zaman da o kadar uzun oluyor. İhtiyaç duyduğum bu zamanı kendime ancak düzenli
bir hayatta sağlayabiliyorum. Böyle bir alanım olmadığında mecburen duygu
yoğunluğundayken düşünmek zorunda kalıyorum ve duygu yoğunluğunda düşünmek hiç
kolay değil. Çoğu zaman kendimi kandırıp sakinleştiğimi iddia ediyorum. Böyle
olduğunda duygu, özellikle de korku, sinsi bir şekilde düşüncelerime hükmediyor
ve bu tehlikeli bir durum. Korkunun baskısı altındaki düşünme yetim
yaşadıklarımı tasarlamaktan aciz, yalnızca bir meşrulaştırma mekanizması olmaya
sıkışıyor. Olanların olmak zorunda olduğu, yapılabilecek hiçbir şeyin zaten
olmadığı, gelecekte tekrar etmesinin yüksek ihtimali, engellemek için elimden
hiçbir şeyin gelmeyeceği gibi meşrulaştırmalar.

Korku hükmetmeye başladığında yaşadığım şey kötü de olsa iyi de olsa, o kendi
tahtını sağlamlaştıracak bahaneyi mutlaka buluyor. Yaşadığım şey hırsızlık
vakası gibi kötü bir şey ise, tekrarlanmasından endişe ediyorum. Aksine iyi bir
şey ise, örneğin aşık oldum diyelim, bu kez de kaybetme endişesine düşüyorum. Bu
endişe, ilişkinin seyrini olumsuz etkiliyor ve sonunda gerçekten kaybediyorum.
Gelecek kaygısı ile kendini gerçekleyen kehanetler arasında sıkışmış bir hayat
istemiyorum. Kısır döngünün içinden herkes gibi ben de çıkmak istiyorum.
Korkunun tahakkümünü yenmek zorundayım.

Geleceği korkunun tayin ettiği halleri toplum üzerinden de gözlemleyebiliyorum.
Örneğin fakirliğin, açlığın yarattığı çaresizliği anımsamak bu gözlem için
yeterli oluyor. Çaresizlik korkuyu besliyor ve kendini nesilden nesile
aktarıyor. Yarının belirsizliğinin toplumu kontrolsüz bir şekilde nasıl
savurabildiğine bakıyorum, sanki çoğunluğun gelecek hayali korkuyla
şekilleniyor.

Şekillenmek.

Bir duygunun geleceği şekillendirebilmesi fikri kulağıma biraz tuhaf geliyor.
Burada bir tutarsızlık var. "Korkuyla şekilleniyor" demek bir duygu kendi başına
tasarım yapabiliyor demektir. Oysa tasarım düşüncelik bir iş. Duygu mutlak bir
tahakkümdeyken bile düşünceye bir kapı aralıyor olmalı. İlginç bir şekilde
tehlikeli olarak nitelediğim bu durum, aynı zamanda çıkış kapısının kendisi
olacak gibi görünüyor.

Bir tasarımdan konuşabilmek için tasarlayanın hiç değilse temel bir tutarlılık
kaygısı gütmesi gerekir. Etiketlerin her an değişebileceği bir yerde tasarım da
pek mümkün görünmüyor. Duygu ve düşünceye baktığımda tutarlılık kaygısı daha çok
düşünce tarafında ağır basıyor. Duygu ise düşüncenin aksine rastgele, tutarlılık
kaygısı gütmeyen, sadece var olan, neden-sonuç ilişkisine sahip olmayan hatta o
ilişkiyle hiç ilgilenmeyen, garip bir düzlem.

Duygu düzlemini en iyi rüya ile örneklendirebilirim. Rüyaları hatırlamak pek
kolay değil ama hiç unutmadığım bir tanesi var, küçükken bir dönem hemen her
gece gördüğüm bir rüya. Bir şekilde sokağımızın ilerisindeki dik yokuştan
yuvarlanıyorum. Beni isteğim dışında her seferinde aşağı iten görmediğim bir şey
var. Bazı yuvarlanışlarımda tuhaf yaratıklar sağdan soldan bana bulaşıyorlar,
onlardan kaçınayım derken farkında olmmadan daha da hızlanıyorum. Yokuşun
sonunda bazen iyi bazen kötü bir şey beni bekliyor ama her seferinde o sona
varamadan ter içinde uyanıyorum. Bu rüya birçok anlama geliyor olabilir ya da
hiçbir anlama gelmiyor olabilir. Uyandıktan sonra anlam yüklemek kolay. Oysa
rüyadaki anlamsızlıklar dünyasında birbirinden kopuk olaylar arka arkaya
gelişirken bunları düşünmüyorum. Rüya sırasında zaten hiç düşünemiyorum, şeyler
sadece oluyor.

Bu rüyadan hareketle dikkatimi şu çekiyor. Duygu düzlemi tüm tutarsızlığı,
dengesizliği ve kararsızlığına rağmen gerçek hayatın tutarlı, dengeli ve kararlı
imgelerini kullanıyor. Yokuş, sokak, yuvarlanmak, sağ, sol. Yaratık bile rüyanın
ürünü gibi görünse de aslında gerçek hayattan ödünç aldığı bir korku imgesi.
Düşünce ile bir bağı olduğunu ve düşüncenin gerçek hayata bakarak yaptığı
tasarımlarından pay almaksızın duygunun varlığını sürdüremediğini açıkça
görebiliyorum. Var olmaya devam edebilmesi için hatırlamam gerekiyor. Hatırlamak
için, uyandığımda "Ben az önce ne gördüm?" sorusuna cevap vermeye ihtiyaç
duyuyorum. Bu da rüyada gördüklerimin gerçekle ve düşüncelerimle bir bağı
olmasını gerektiriyor. Belki yaptığım tüm bu yorumlar sadece hatırladıklarımın
arasından olmak zorunda olduğu için böyle düşünüyorumdur ama zaten konu da bu.
Hatırlamadıklarım, benim için tanım gereği yoklar. Duygu ve düşünce birbirinden
ayrı iki düzlem ve bu iki düzlem arasındaki zorunlu bağ, korkunun geleceğimi
şekillendirirken kullandığı bağ diye düşünüyorum.

İki düzlemi de bünyesinde barındıran bir canlı olarak, duygu düzleminin bu denli
aktif olması ama düşünce düzleminin tamamen pasif olması aralarındaki bağ gereği
pek mümkün görünmüyor. Sanki rasyonel yönüm oyuna girmek üzere sürekli yedek
kulübesinde ısınıyor. Aklım korkunun esiri olarak da olsa gerektiğinde hiç
değilse hatırlamak için hemen devreye giriyor. Bir anlamda düşünceyi oyuna alan
mecburen korkunun kendisi olmuş oluyor. O, var olmak için rasyonelliğime
başvurmak zorunda. Bir kere devreye giren rasyonellik yavaş yavaş oyunu ele
geçirecek. Başlarda ona çizilen sınırlarda var olacak ama o da en az korku kadar
sinsi. Rasyonellik bir zorunluluk ve irrasyonelliğin tam merkezindeki duygudan
oluşacak, korkudan.

İşte düşüncelerim, çıkış kapısını duygularımın içinden böyle aralıyor. Bir
travmanın ardından korkunun esiri olan aklım, onun emirleriyle bazı tasarımlar
yapıyor. Hikayeler, türküler, danslar, oyunlar tasarlıyorum ve çevremdekilerle
paylaşıyorum. Onlar da kendi tasarımlarını benimle paylaşıyorlar. Her paylaşım
ile tasarımlar evriliyor ve daha akılda kalıcı hale geliyorlar. Dilden dile,
kulaktan kulağa geçen bu tasarımlar kolektif bir çalışmayla olgunlaşmış oluyor.
Geçmişin yaşananları, korkunun esirindeki akıllarda efsanelere dönüşüyor.

Bu efsanelerin temel vaadi bize yol gösterecek ve geleceğin karanlığını
aydınlatacak olmaları. Yemek bulabilelim, kışın aç kalmayalım, hastalanınca şifa
bulabilelim. Duyguların güdümünde yazılmış olsalar da düşünce süzgecinden
geçtiler ve kalbin yanında beyine de hitap ediyorlar. İrrasyonellikten de doğsa,
ortada rasyonel talepler var. Geleceğim belirsiz olmasın, ona hazırlanayım ve
sorunsuz yaşamayı umabileyim. Bu umudu beslemeyen bir türküyü kim neden
söylesin? Efsaneler ister bizim icadımız olsun, ister üstün bir varlığın bizim
üzerimizden ete kemiğe büründürdüğü anlatılar olsun; iki halde de onları
dillendiren, nesilden nesile taşıyan, kulaktan kulağa aktaran bizleriz.

Düşüncenin doğuşunu ve dolayısıyla kendisini daha iyi anlamak adına, efsaneleri
incelemeye karar veriyorum.

## Kader

Gelecek bilinmez olsa da en azından belirli olduğu fikrinin rahatlatıcı bir yanı
var. Belki de bu durum bir gün benim de geleceği bilebileceğim umudunu
aşılıyordur, bilmiyorum. Bu umuda tutunmak ne kadar doğru onu da bilmiyorum.
Diğer yandan "kim belirledi?", "acaba kötü bir şey mi olacak?" gibi soruları ve
"ya o belirlenmiş hayat benim için iyi değilse" gibi endişeleri de beraberinde
getiriyor. Bir açıdan umut, bir açıdan endişe getiren bir yapısı var. Belki de
kader, kaybedecek şeyi çok az olan ve geleceğin kendisi için kayıp değil kazanç
getirmesi daha muhtemel olan insanlarda ağırlıklı olarak umudu besliyordur. Bir
toplumda çoğunluk bu durumdaysa, kader de o toplumda doğal olarak yayılacak bir
efsane olmuş oluyor.

"Yazgımız neyse o", "alın yazısı" gibi ifadelerden hareket edince, kaderin
yazmakla yazılmakla ilişkisinin güçlü olduğunu görüyorum. Her fiilin bir faili
de mutlaka olacağından, kaderi de biri ya da bir şey mutlaka yazmış olmalı.
Faili malum, tanrı ya da tanrısal bir varlık. Bu benim içinde olmadığım bir
grup, orası da malum. Yani yazan değil yazılan gruptayım, o halde kadere göre
ben yazgılı bir varlık olmuş oluyorum.

Yazgılı olma fikri bana iyi gelmiyor. Geleceğin bu denli belirlenmiş olmasının
bir şeyleri değiştirebileceğime olan inancım ile çelişmesini sevmiyorum.
Geleceğin belirsizliği benim için yalnızca umut değil, aynı zamanda endişe de
yaratıyor. "Her şey belirlenmiş ama biz bir türlü bilemiyoruz", "olacaklar olmak
zorunda", "yapılabilecek hiçbir şey yok" gibi düşüncelerin korkunun güdümünde
tasarlanan düşünceler olduğunu biliyorum. Umut duygusunu aşıladığına artık
aldanmıyorum. Kader, korkunun tasarımı. Ama korkudan sinsisi de var. Kaderin
içine çözeyim diye bir davet gizlenmiş beni çağırıyor.

Bir şeyin ne olacağı belli ise onu bilen bir varlık da var demektir. Biri
yazdığına göre bu böyle olmalı. Bu durumda kader varsa mecburen gelecek de
bilinebilir bir şey oluyor. Belki ben okuyayım diye yazılmadı ama biri
okuyabiliyorsa o halde gelecekte olacaklar okunabilir olmalı. Dolayısıyla ne
kadar zor olsa da teknik olarak ben de bilebilirim diye düşünmeden edemiyorum.
Yani muhtemel değil, ama mümkün olmalı. Hiç bir zaman bilemeyeceksem,
belirlenmiş olup olmaması beni niye ilgilendirsin ki? Ya ben de bir gün
bilebileceğim ya da belirlenmiş olmasının beni ilgilendiren bir yanı kalmayacak.
Kaderin ima ettiği bu ihtimal biliyorum ki korkunun da işine gelen bir havuç,
çünkü efsaneye olan ilgimi kaybedersem korku anlık bir duygu olarak kalacak,
hatırlanmayacak ve yok olacak.

İhtimal düşük de olsa zamanımı olan bitene yakacağım ağıtlarla geçireceğime,
bilmeye çalışarak geçirmek daha iyi geliyor. Dolayısıyla bu ihtimal, düşüncenin
kaderin içine gizlediği davetin kendisi olmalı. Ve davete icabet adettendir.

## Peygamberlik

Efsaneler doğası gereği büyük. Biraz yüksekten uçmadan efsaneleri incelemek
mümkün değil diye düşünüyorum. Kader mi daha yükseği ister, peygamberlik mi
bilmiyorum ama bu konuya girince içimdeki korkuyu biraz daha fazla hissediyorum.
Her yerinde kristal vazolar olan bir odanın tozunu almaya giriyormuşum gibi
geliyor. İnsan odanın kapısını çok yavaş açıyor korkudan.

Kavramına bakması bile çekindiriyorken, peygamberin kendisine bakmak nasıl bir
duygu olurdu acaba. Duygu olumlu da olsa, olumsuz da olsa çok yoğun olacağı
kesin. Gördüğüm kişi kendi peygamberimse zaten kendimden geçerdim herhalde.
Değilse de hınç, öfke gibi duygular yanında gizli bir hayranlık da olurdu. Öyle
ya da böyle büyük bir duygulanma halinde olurdum gibi geliyor.

Peki peygamberin kendisi olmak nasıl bir şey? Bir insan nasıl peygamber olur?
Bunu bilmem şu an mümkün değil, hayal etmek de tuhaf. Geriye akıl yürütmek
kalıyor.

Peygamber bir lider olmalı. Hitap ettiği bir topluluk ya da en az bir dinleyeni
mutlaka olmalı. Yoksa kendi kendine tanrıdan mesaj alıp bunu kimseyle
paylaşmayan birinden kime ne öyle değil mi. Dolayısıyla henüz lider olmasa da,
mutlaka lider olabilecek biri olmalı diye düşünüyorum. Diğer yandan onu herhangi
bir liderden ayıran özelliği de tabi peygamberin tanrı ile bir şekilde iletişim
halinde olması, yani tanrının mesajını getirmesi. Aksi takdirde her komutana,
siyasi ya da ruhsal lidere peygamber dememiz gerekirdi. Peygamber, tanrının
mesajını getiren bir lider.

Ne kadar ilginç. Bugün tarihin bir döneminde gerçekleşmiş bir olgu olarak
tanrının mesajını getiren biri olduğu fikrini kolaylıkla kabul ediyoruz ya da en
azından kabul eden birileri olduğunu olağan karşılıyoruz. Ama biri çıkıp ben
peygamberim ya da mesihim dese, bunu istisnasız hiç kimse ciddiye dahi
almayacaktır. Bu bir hakaret olarak bile algılanmayacaktır. Büyük ihtimalle bunu
iddia edene deli gözüyle bakılır ve hastaneye sevk edilirdi ya da zararsız diye
kendi haline bırakılırdı. Oysa tarih öyle demiyor. Peygamberler tarihte ciddiye
alınmışlar ve birçok sorun da yaşamışlar. Kendi takipçilerinin onları ciddiye
almasının şaşırtıcı bir yanı yok. Bugüne kıyasla ilginç olan, ona inanmayanlar
ya da artık her ne sebeple karşısında olan bir grup var ise, o grup tarafından
ciddiye alınmış olmaları. Bugün sevmediğim bir siyasi liderin ben peygamberim ya
da mesihim dediğini düşününce bile istemsiz gülümsüyorum. Oysa geçmişteki
insanlar, bugün peygamber olarak kabul edilen insanlar için böyle düşünmemiş
gibi görünüyor.

Sayısız örneği olan peygamber hikayelerinden biri olan kurban hikayesi beni
zaman zaman düşündürüyor. Tanrıya teslimiyetin örneği olarak bilinir ama bana
sadece onu anlatıyor gibi gelmiyor. Bir peygamber bir gün rüyasında çocuğunu
kurban etmesi gerektiği mesajını alıyor. Emri yerine getirmek için yola
koyuluyor ve çocuk da razı. Tam yapacakken artık çocuğunu kurban etmek zorunda
değil diye bir mesaj daha alıyor. Sonuçta çocuk yerine bir koç kesiliyor.

Bu hikaye ana hatlarıyla pek de öyle binlerce yıla meydan okuyacak bir hikaye
gibi görünmüyor. Buna karşın gerçekler aksine işaret ediyor ve bugün hikayeyi
hala biliyoruz. Gerçekten de bu hikayeden çıkarılacak tek ders, ne derse desin
tanrının emirlerine uymak mıdır? Emin değilim. Bu olayın dönemin toplumu
üzerinde hiçbir etkisi olmasa, bunu kim neden konuşsun ve nesiller boyu
anlatsın. Olay aslen nasıl geliştiyse gelişsin, döneminde herkes için başka bir
anlamı olmuş olmalı. Dönemin insanı belki de eskimiş ve amacını aşmış kuralların
baskısı altında, bir korku yönetiminin esiriydi. Bir lider çıkıyor ve topluma
yapmaktan yorulduğu ve yapmak istemediği bir şeyi artık yapmak zorunda
olmadığını söylüyor. Onlara, onları bu zorunluluktan azad edecek bir hikaye
veriyor. Belki bir zamanlar gerçekten de çocuklar kurban ediliyordu ve artık dur
dendi. Belki de yalnızca sembolik olarak bu şekilde efsaneleşti. Sonuçta
binlerce yıldır bunu anıyoruz. Bu kadar güçlü etki bırakan bir olaya eğer
gerçekleştiği dönemde şahit olsaydım, herhalde bunu bir müjde olarak algılardım.
Dönemin toplumu için inanılmaz bir özgüven yüklemesi ve bir rahatlama olmuş
olmalı.

Şüphesiz her rahatlama beraberinde rehavet ve hataları da getirecek. Toplum
yeniden yolunu kaybedecek ve tüm uyarılara rağmen yanlışa sürüklenecek. Ah şu
toplum, hep yanlışlara sapıyor. Yeni bir peygamber geliyor ve geçiyor, her şey
tam rayına oturdu derken yine birileri yoldan çıkmayı başarabiliyor. Yüzlerce
peygamber gelmiş, yine de insanlık yolda kalamamış. Keşke hep bir peygamber olsa
da hiç yoldan çıkmasak.

Korkunun yaptırdığı tasarımlarda belirgin bir özellik bu; önerilen düzenin
olamayacak şeylerin gerçekleşmesine bağlı olması. Peygamber her zaman gelirse
kraldan ya padişahtan farkı kalmaz ama peygamber hiç gelmezse de toplum
çıkmazdan kurtulamaz. Bu efsaneye göre toplum, bir noktada kurtarılmaya ihtiyaç
duyacağı bir düşüş yaşamak zorunda. Böylece korkunun efsanesi devam edecek, biz
de hep ona muhtaç olacağız.

Bir şey daha dikkatimi çekiyor. Herhangi birinin liderliğini kabul etmeyip,
bunun için ısrarla o kişinin tanrıdan mesaj getirecek seviyede biri olmasını
bekliyoruz. "Ben öyle herkesi dinlemem! Bana peygamber getirin, ancak onu
dinlerim!" der gibi bir halimiz var. Zor durumda olan bir toplum açısından
ironik bir şekilde kibirli bir tutum.

## Mahşer

Kıyamet kopacak, sonunda hepimiz yargılanacağız. Sırat köprüsünün dünyadaki
yaşantısına göre bazısına çok geniş, bazısına ise çok dar olacağı söylenir. Ama
beni o köprüde hem korkutan hem de rahatlatan başka bir şey daha var, o da
köprüden tek tek geçeceğimiz fikri.

Kendi davranışlarımın, ahlak anlayışımın ne kadarını aklımla açıklayabilirim?
Sırat köprüsünden geçerken "Herkes öyle yapıyordu, o sebeple ben de öyle yaptım"
cevabı kabul görecek bir cevap gibi görünmüyor. O halde her davranışımı, her
kabulumü kendi aklımla tartmak zorundayım. Herkes sağa gidiyor diye sağa
gidiyorsam ve o yolun sonu felaket ise ben de sorumluyum. Karşıdan karşıya
geçerken yanımdakine uyup araç geliyor mu diye bakmadığımda bu ne kadar
yanlışsa, topluma körü körüne uymak da o kadar yanlış geliyor. Ya toplumum o
kadar da haklı değilse. Ya en temel kabullerimiz hatalıysa. Ya gerçekten herkes
ama herkes yanılıyorsa.

Mahşer günü hesap veremeyeceğim için korkmam çok anormal değil. Şüphesiz sayısız
hata yaptım ve yapmaya devam ediyorum. Diğer yandan da zamanı geri alamayacağım
için onlarla yaşamak zorundayım, korkunun beni ele geçirmesine izin vermek
istemiyorum. Yanacaksam başım dik yanmak isterim. Ne kadar zor da olsa doğru
olanı yapmalı ve o gün geldiğinde içim rahat bir şekilde eylemlerimin hesabını
verebilecek düşünceyi üretmeliyim. Bunu geçmiş hatalarımı meşrulaştıran bir
akılla değil, gelecekteki davranışlarımın beni geçmişteki gibi hatalara
sürükleyen davranışlarımdan farklı olmasını sağlayan bir akılla yapmalıyım.

Sırat köprüsünden tek tek geçeceğimiz fikrinin ruhuma üflediği korkuyu
hissedebiliyorum. Bu efsane de şüphesiz aynı duygu üzerinde duruyor. Yanlış
yapmaktan korkarız, bu duyguyu besliyor veya bu duygudan besleniyor. Oysa aklın
gizlediği mesaj da korkuyla aynı yerde apaçık duruyor. Özünde yanlış olduğunu
sezdiğim, düşündüğüm ya da yanlış olduğundan şüphelendiğim herhangi bir
davranışı toplum baskısı sebebiyle yapmak zorunda hissedebilirim. Dışlanma
korkusuyla yanlışa sürüklenebilirim. Toplumca yanlış, bence doğru olan bir
davranışın eşiğine geldiğimde, aklım mahşer efsanesiyle bugünüme güç veriyor.
Benim için bugün tek kalacak da olsam doğruyu yapmak artık onun sayesinde daha
kolay. Ne de olsa son gün zaten tek olacağım. Son günden korkmam için tasarlanan
efsane, bugünkü korkularımı yenerken bana yardım ediyor.

## Son Peygamber

Bir peygamber gelip peygamberlik düzenini bozuyor ve o efsane bir anda
bitiveriyor. Yüzlerce hatta binlerce peygamber ve onların oluşturduğu
peygamberlik müessesesi artık yok. Korkunun en güçlü efsanelerinden bir tanesine
güle güle demek zorundayım.

Efsane bitiyor ama sanki türküleri hala söyleniyor. Yani pratikte peygamberlik
özlemi bitmiş görünmüyor. Peygamber gider gitmez, halifeler dönemi başlıyor.
Halifeler benzer sorumlulukları üstlenseler de asla birer peygamber değiller.
Peygamber değillikleri ise liderlik açısından değil elçilik açısından, yani
tanrıdan yeni mesaj getirmemelerinden ileri geliyor. Bu da yeni mesaj
gerektiğinde vahiy dışında yeni bir yol ihtiyacını beraberinde getirmiş oluyor.
Eğer peygamberimiz sonuncu peygamber idiyse, o halde bu durum tanrının bize
söyleyeceği yepyeni bir şey yok ve her şeyin kitapta yazılmış olduğu anlamına
gelir. Yeni mesaj ihtiyacı olduğunda üzerimize düşen de bu ihtiyacı eski
mesajlar ile karşılayacak şekilde kutsal metni okumak, anlamak ve hatta
yorumlamaktır. Her kafadan ayrı yorum çıkma olasılığı olduğundan, halifeliğin
liderliğine gömülü olan bir sorumluluk da yorumlamak ya da en azından hangi
yorumun doğru olduğunu belirlemek olsa gerek. Bunun için de aynı anda bir tane
halife olması gerekir. Olur da toplumdaki bir alt grup kabul gören yorumlara
katılmazsa, imam gibi yeni bir lider kavramıyla yolunu ayırmak zorunda
kalacaktır.

Halifeliğin diğer bir farkı da peygamberlerin devrimci, halifelerin muhafazakar
olmak zorunda olması. Ne garip. Takip ettiğin, senin için belki de en değerli
olan kişiyi asla anlayamayacaksın. Çünkü o bir devrimci, sen ise bir
muhafazakarsın.

Paralel evrende bir toplum düşünün ki bir peygambere ihtiyaç duymuyor, kendi
sorunlarını çözebileceğine inanıyor. Bu toplum neden tanrıdan yeni mesaj
beklesin ki, zaten alınacak mesajı almış gibi görünüyor.

Belki de aklın bu efsaneye sakladığı mesaj budur: Artık peygamber, halife, imam,
lider, yönetici beklemeyin, büyüyün.

---

Atalarımdan miras bu tasarımlar ile adeta her şey belirlenmiş olarak başlıyor.
Bu belirlenim hali en küçüğünden en büyüğüne kadar tüm hayatıma nüfuz ediyor. Su
içerken yılan da dokunmuyor, ölünce gidilen bir yer de oluyor. Belirlenimli bir
hayat. Onca belirsizliğin ortasında iç rahatlatıcı bir fikir. Çocukken beni
korudu, geleceğime ışık tuttu ve hikayelerle beni büyüttü.

İster tanrı, ister peygamber, ister lider, isterse öğretmen olsun, bunların
hepsi benim (ve toplumum için) oluşturulmuş, beni bilinmezden koruyan birer
ebeveyn tasarımı. Yepyeni tek seferlik deneyimler ile her karşılaştığımda, bu
tasarımlara başvuruyor ve rotamı yeniden düzenliyorum. Kendi tasarımlarımı
onların koruması altında şekillendiriyorum. Yetişkin hayatımda artık geçmişin
parçası olan bu ebeveyn tasarımları, bu şekilde benliğime işlenmiş halde
varlıklarını sürdürüyorlar. Bir anlamda ruhumun yapıtaşları ya da ilham perileri
olarak ölümsüzleşiyorlar. Anneannem gibi artık burada olmadan da benliğimin bir
parçası olarak dolaylı bir şekilde bana yol göstermeye devam edebiliyorlar.
Sanırım ebeveynlik başta fiilen, sonda fikren var oluyor. Bir noktadan sonra
benliğim geçmişten gelen tasarımları yeniden ve yeniden düzenliyor. Artık bana
yol gösteren annem mi, babam mı, öğretmenim mi, peygamberim mi ya da tanrım mı
çok da ayırt edemiyorum.

Efsanelerin bazıları ömürlerinin sonlarına doğru sessizce aramızdan ayrılırken
bazıları da epey yaygara koparıyor. Temel varsayımlara yerleşmişlerse onlara
veda etmek çok daha zor oluyor. Sonuçta yaşamı kolaylaştırmak için
hazırlanmışlar ve içiçe geçmiş bir şekilde karşıma çıktılar. Birini çekip
aldığımda tüm yapı sarsılabiliyor. Bunu kolaylaştırmak için aklın izini takip
ederek yapıyı anlama yolunu seçiyorum. Böylelikle neyi çektiğimi, ne zaman
çekmem gerektiğini ve yerine ne koymam gerektiğini daha iyi bilebileceğimi
umuyorum. Bu zorlu ve taşlı bir yol ama buradan gideceğim, çünkü zaten güvenle
yürüyebileceğim tek yolun bu olduğunu düşünüyorum, kendi yolum.

{% include tasarim-meselesi/footer.html %}
