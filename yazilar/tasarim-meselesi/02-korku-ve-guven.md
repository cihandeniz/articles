---
title: Korku ve Güven
---

Karanlık korkusunu hiçbir zaman üzerimden atamadım. Gecenin bir ortasında
uyandığımda sokaktan geçen bir arabanın farından gelen ışık hüzmesinin duvarda
sebep olduğu küçük gölge oyunlarını gözümün ucuyla fark ettiysem, emin olmak
için kalkar bir şey olup olmadığını mutlaka kontrol ederim. Tabi bunu korkarak
yaparım. Korkum defalarca boşa çıkmıştır ama yine de dayanamam, kalkar perdeyi
şöyle bir sallarım. Geçmişte eve uyurken hırsız girmiş olmasının bende bıraktığı
izlerden biri, biliyorum. Uyandığımda pencerenin önünden geçen hırsızın
gölgesini hatırlıyorum. Biz uyurken içeride dolaşmış. Eline geçen eşyaların
bazılarını almış, bazılarını bırakmış. İnsan böyle bir anda ne yapacağını
bilemiyor. Şimdi ise buzdolabı tıkırtısına bile uyanıyorum, sonra bir araba
geçiyor ve yürüyen gölge. Kalk kontrol et. Dön yat.

Artık rutine binmiş olan bu davranışımın arkasında yalnızca o hırsızlık vakası
yok. Olayın ardından gelen temkinli davranma güdüsünün yarattığı alışkanlıklar,
bu alışkanlıkların getirdiği güven ve bu güvenin doğurduğu rahatlık. Bir yandan
"O neydi ya öyle?!" diyorum, diğer artık yandan ezberlediğim kontrol listesinin
üzerinden geçiyorum:

- ✓ Pencereler kapalı
- ✓ Kapı kilitli
- ✓ Tıkırtı buzdolabından, o kesin
- ! Bi' dakka kapıyı kilitledim mi?
- ✓ Evet evet, iki kere kilitlemiştim

Ve nihayet rahatlama: "Arabadır ya".

İki tane ben var gibi. Bir tanesi korkup dürten çocuk, diğeri tamam sorun yok
diyen baba. Uykudan kalkmış birine kıyasla kalbim hızlı çarpıyor ama beynim
sakin. Sanki bir zaman sonra alışkanlıklar korkuları yönetmeyi öğreniyor.
Korkular da alışkanlıkları diri tutuyor ve bir denge oturuyor.

Yaşadığım herhangi bir şeyin benliğimde yer ederken nasıl bir yol izlediği az
çok belli. Önce deneyimin kendisi fotoğrafa benzer bir iz bırakıyor. Ham hali
ile yorumsuz bir iz. Bunu olayın bende bıraktığı duygular takip ediyor. Son
olarak yapabilirsem bir yetişkin gibi durumu değerlendiriyorum. Mevcut veya yeni
tasarımlar ile deneyimi ve oluşturduğu duygularımı tanımlıyorum. Böylece o
deneyim, duygusuyla ve düşüncesiyle benliğimde bir yere oturmuş oluyor. Olur da
düşünecek alanı açamazsam, deneyim yalnızca duygularla yorumlanmış oluyor.

Duygu ne kadar yoğunsa, onu sindirmek için ihtiyaç duyduğum zaman da o kadar
uzun sürüyor. Duygu yoğunluğu içindeyken düşünmek hiç kolay değil. Kendimi
kandırıp sakinleştiğimi iddia ettiğim zamanlar da oluyor tabi ama bu tehlikeli
bir durum. Böyle olduğunda duygu, özellikle de korku, sinsi bir şekilde
düşüncelerime hükmediyor. Korkunun baskısı altındaki düşünme yetim yaşadıklarımı
tasarlamaktan aciz, yalnızca bir meşrulaştırma mekanizması olmaya sıkışıyor.
Olan olayların olmak zorunda olduğu, yapılabilecek hiçbir şeyin zaten olmadığı,
gelecekte yine tekrar etmesinin yüksek ihtimali, engellemek için elimden hiçbir
şeyin gelmeyeceği.

Korku bir kez hükmetmeye başladığında ne yaşarsam yaşayayım kendi tahtını
mutlaka sağlamlaştırıyor. Hırsızlık vakası gibi kötü bir şey ise tekrar
olmasından korkuyorum. Birine aşık olduysam bu kez de kaybetmekten korkuyorum.
Kaybetme korkusu ilişkinin seyrini olumsuz etkiliyor ve gerçekten kaybediyorum.
Kendini gerçekleyen kehanetlerle dolu bir hayata sıkışmak istemiyorum. Kısır
döngünün içinden herkes gibi ben de çıkmak istiyorum doğal olarak. Korkunun
tahakkümünü yenmek zorundayım. İlginç bir şekilde tehlikeli olarak nitelediğim
duygunun düşünceye hükmetmesi durumu, aynı zamanda çıkış kapısının kendisi gibi
görünüyor. Anlatayım.

Birey olarak benliğimde oluşan duygulara paralel, toplum olarak da korkunun
tahakkümünü görebiliyorum. Geleceğimi korkunun tayin etmesi toplum üzerinden de
pekala gerçekleşebiliyor. Depremin yarattığı çaresizlik ve korkuyu düşününce
bunu hayal etmek çok zor gelmiyor. Tekrar gerçekleşme olasılığı üzerinden
toplumun nasıl savrulabildiğine bakıyorum, sanki gelecek hayalleri tamamen
korkuyla şekilleniyor. Korkuyla şekilleniyor diyorum ama duygunun tasarım
kabiliyeti nasıl mümkün olur bunu anlamak, anlamak için de açmak istiyorum.

Duygu ve düşünce iki ayrı düzlemde var oluyor gibi. Duygunun düzlemi rastgele,
tutarlılık kaygısı gütmeyen, sadece var olan, sebep sonuç ilişkisi ile
ilgilenmeyen garip bir düzlem. Rüyaları hatırlamak pek kolay değil, ama
hatırladığım birkaç tanesini düşünüyorum. Çocukken gördüğüm bir rüya. Bizim
sokağın ilerisindeki dik bir yokuştan yuvarlanarak iniyorum. Her gece. Her
seferinde yukarıdan beni aşağı iten bir şey var. Bazı yuvarlanışlarımda
yaratıklar sağdan soldan korkutuyorlar. Yokuşun sonunda bazen iyi bazen kötü bir
şey beni bekliyor. Her seferinde sonuna varamadan uyanıyorum. Bu rüya birçok
anlama geliyor olabilir ya da hiçbir anlama gelmiyor olabilir. Uyandıktan sonra
anlam yüklemek kolay. Oysa rüya sırasında anlamsızlıklar dünyasında birbirinden
kopuk olaylar arka arkaya gelişirken bunları hiç düşünmüyorum. Rüya sırasında
zaten düşünemiyorum ki, sadece bir şeyler oluyor.

Dikkatimi şu çekiyor. Duygu düzlemi tüm tutarsızlığı, dengesizliği,
kararsızlığına rağmen imgelerini gerçek hayattan alıyor. Gerçekle bir bağı
olduğu buradan belli, gerçekten pay almadan var olamıyor. Var olması için
hatırlamam gerekiyor. Hatırlamam için rüyadan uyandığımda "Ben az önce ne
gördüm?" sorusuna cevap vermeye ihtiyaç duyuyorum. Bu da gördüklerimin gerçekle
ve düşüncelerimle bir bağı olmasını gerektiriyor. Belki sadece hatırladıklarım
üzerinden yorum yapabildiğim için böyle düşünüyorumdur ama konu da bu zaten.
Hatırlamadıklarım benim için mecburen yok hükmünde. Duygu düzlemi ile düşünce
düzlemi arasındaki bu zorunlu bağ, korkunun geleceğimi şekillendirirken
kullandığı bağ diye düşünüyorum.

... Belirsiz gelecek ile ilgili bugün bir şeyler yapmak neredeyse içgüdüsel. Ne
olursa olsun salt duygulardan oluşan bir canlı değiliz. Rasyonel yönümüz
istemesek de bir şekilde devreye giriyor. Tüm olayları tek tek hatırlamak mümkün
olmadığından, bunlarla ilgili bir tasnif yapmaya belki korku duygusunun kendisi
başvuruyor. Bir kere devreye giren rasyonellik sanki bizim için bir zorunluluk.
Devreye girdiğinde o da söz dinlemiyor, korkunun çizdiği sınırları aşıp geleceği
düzenlemek istiyor. Bilinçi bir rasyonellik olmasa da bir rasyonellik.
Bu akıl bize hikayeler yazmaya başlıyor. Anlatılar tasarlıyor. Geçmişin
yaşananları, korkunun sponsorluğunda akıldan pay alıp efsanelere dönüşüyor. ...

... Bu efsanelerden beklentimiz çok basit. Bize yol göstermesi ve geleceğin
karanlığını kaldırması. Yemek bulabilelim. Kışın aç kalmayalım. Hastalanınca
şifa bulabilelim. O efsaneleri bilinçdışımızdan yine biz uyduruyoruz, ya da
ruhumuza kodlanmışlar ve bizim üzerimizden açığa çıkıyorlar, bilmiyorum. Sonuç
olarak onları dillendiren biziz. Nesilden nesile taşıyan bizleriz. Kulaktan
kulağa değiştiren, dönüştüren yine bizleriz. ...

... Tanrı her şeyi bilir. Kader vardır ve biz görmesek de gelecek bellidir,
yazılıdır. İsa geri dönecek ve bize yardım edecek. Kıyamet kopacak, sonunda
yargılanacağız. Ya cennete, ya cehenneme gideceğiz. O olacak, bu gelecek, şu
gidecek. Her şey belirlenmiş adeta. Bu belirlenim hali en küçük detaydan (regl?)
en büyüğüne (kader?) kadar yayılmış durumda. Belirlenimli bir hayat. İç
rahatlatıcı bir fikir. Bu fikri kim yarattıysa ona teşekkür etmekten başka
yapacak bir şey yok. Gönlümüze su serpti, çocukken bizi korudu. Eğer bu
olmasaydı, korkularımızla hareket etmekten önümüzü göremeyecektik. Efsanelerimiz
geleceğimize bir ışık tuttu. Gerçek olmasa da hikayelerle bizi büyüttü. ...

... Tanrı, peygamber, lider, anne-baba, öğretmen-hoca. Bunların hepsi birey ve
toplum için oluşturulmuş, bizi bilinmezden koruyan birer ebeveyn tasarımı.
Yepyeni tek seferlik deneyimler ile her karşılaştığımızda, bu tasarımlara
başvuruyor ve rotamızı yeniden düzenliyoruz. Yetişkin de olsak, kafamızdaki
annemiz, babamız bizimle konuşmaya devam eder. Onların ruhu her zaman
bizimledir. Birer tasarım kalıbı olarak kayıtlıdırlar, ayakta durmamızı
sağlarlar. Ebeveynlik önce fiilen vardır, sonra fikren devam eder. Benliğimiz
geçmişten gelen tasarımları yeniden ve yeniden düzenler. Artık bize yol gösteren
annemiz mi, babamız mı, öğretmenimiz mi, peygamberimiz mi, tanrımız mı çok da
anlayamayız. Benliğimize işlemiştir. Yetişkin olarak geleceği karşılarız. ...

... Tasarım kalıplarının bir akıldan diğerine olduğu gibi aktarılamayacağı.
Aktarılıyorsa da bunun her zaman hatalı olacağını söylemeliyim. Bir beyine
diğerine bilgi ışınlayabilseydik bile bu o beyine uyar mıydı, aynı anlama gelir
miydi emin değilim. Birey kendi hayatı biricik olsa da tüm tasarımlarını
sıfırdan üretemez. Bir şekilde ortak bir dil kurulduğunda, bu dil üzerinden aynı
değilse de benzer bilgilerin birinden diğerine aktarılması, tabi bir hata
payıyla, mümkün duruyor. En azından aktarıldığını varsaymak bizi çok fazla
yanıltmıyor. Aktarımın mümkün olması, benzer durumlarla karşılaşmış atalarımızın
yolundan dümdüz gitmek fikrini besliyor. Biz atalarımızı anlayamadıysak, anlayan
ve yanımızda olan yaşayan birilerine bu mücadeleyi devredebiliyoruz. Devreden
akla, hiyerarşik akıl diyorum. İmam ne derse onu yapıyoruz. Ya da hoca ne derse
onu takip ediyoruz. Buna annemiz ve babamızın kurallarına ve yoluna uyum
sağlamış olan çocukluk yıllarımız imkan tanıyor. Hayat boyu karşımıza çıkan
belirsizliklere karşın ne yapacağımızı delege edebiliyoruz. Bazen de
kararlarımızı kişiye değil, bir kuruma ya da sisteme bırakıyoruz. Hastalanınca
doktora danışıyoruz ya da burçlarımıza göre fallara bakıyoruz, hocaya
gidebiliyoruz. Doğru ya da yanlış olduğunu düşünmemiz bir yana, bunların bizi
rahatlatan bir yanı var. Bizim çocuk kalmamızı sağlayan, rahatlatan bir yan bu.
...

... Diğer yandan bazılarımız için bu delegasyon hiç doğru değil. Doktor da olsa,
kim olursa olsun, bazısı anlamak ister. Baştan keşfetmek zorun değildir bunlar,
ama anlamak isterler. Bunlar da demokratik akıldır. Mesele kararı kimin verdiği
meselesi. Ben mi vermeliyim, benim adıma daha iyi bildiğini varsaydığım bir
başkası mı. Bazısı için kendi kararını vermek zor, bazısı için de kararı
devretmek zor. ...

... Geleceğin belirsizliğini ne dersek diyelim yalnız karşılıyoruz. Mahşer günü
sırat köprüsünden bile tek tek geçiyoruz. Tüm kararlarımızdan bizim sorumlu
olduğumuzu, ve yalnızca bizim sorumlu olduğumuzu, düşündüğümde, demokratik aklın
çatışma, tartışma, taviz barındırsa da daha doğru olduğuna kanaat getiriyorum.
Atalarımın, hocalarımın tasarımlarını olduğu gibi kullanmam için onları önce
anlamam, ve zihnimde tekrar inşa etmem gerekiyor. Bunun için hiyerarşik, kabul
ve biat eden değil, demokratik, tartışan ve eleyen akla ihtiyacım var. ...

- Geleceğe korku yerine güvenle bakmak, gelecek hayalini güvenle kurmak daha
  iyidir
  - Korku hiyerarşik aklın, güven demokratik aklın duygusudur
  - Mitler bizi aydınlanmaya, demokratik akla devam eder
  - [Son Peygamber](../../eskizler/son-peygamber.md)
  - Korku yerine güven duygusu ile geleceği karşılayabiliriz
  - Bu güven (trust değil, confidence), gelecekte olacak şeyleri
    etkileyebileceğimize olan inancımızdır (Joe)
- Gelecek hayali nedir?

{% include tasarim-meselesi/footer.html %}
