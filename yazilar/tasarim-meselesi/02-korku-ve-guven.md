---
title: Korku ve Güven
---

Karanlık korkusunu üzerimden hiçbir zaman atamadım. Gecenin ortasında
uyandığımda sokaktan geçen bir arabanın farından gelen ışık hüzmesinin duvarda
sebep olduğu küçük gölge oyunlarını gözümün ucuyla fark ettiysem, emin olmak
için mutlaka kalkar bir şey olup olmadığını kontrol ederim. Ve bunu korkarak
yaparım. Korkum defalarca boşa çıkmıştır ama yine de dayanamam, kalkar perdeyi
falan şöyle bir sallarım. Geçmişte eve uyurken hırsız girmiş olmasının bende
bıraktığı izlerden biri, biliyorum. Uyandığımda pencerenin önünden geçen
hırsızın gölgesini hatırlıyorum. Biz uyurken içeride dolaşmış. Eline geçen
eşyaların bazılarını almış, bazılarını bırakmış. İnsan ne yapacağını bilemiyor.
Şimdi ise buzdolabı tıkırtısına uyanıyorum. Bir araba geçiyor ve yürüyen gölge.
Kalk kontrol et. Dön yat.

Biraz rutine binmiş olan bu davranışın arkasında yalnızca geçmişteki hırsızlık
vakası yok. Arkasından gelen alışkanlıklar, bu alışkanlıkların getirdiği güven
ve bu güvenin getirdiği rahatlık. Bir yandan; o neydi ya öyle?! Diğer yandan;
pencereler kapalı, kapı kilitli, tıkırtı buzdolabından, o kesin. Bi dakka kapıyı
kitledim mi!? Çat, çat. Tamam iki kere kilitledim. Arabadır ya. Zaten sokak tek
yönlü, arabanın nereden geldiği hangi açıdan ışık bıraktığı bile tanıdık.

Sanki iki tane ben var gibi. Bir tanesi korkup dürten çocuk, diğeri tamam sorun
yok diyen baba. Kalbim uykudan kalkmış birine göre çok çarpıyor ama beynim
duruma hakim. Sanki bir zaman sonra alışkanlıklar korkuları yönetmeyi öğreniyor.
Korkular da alışkanlıkları diri tutuyor. Ve bir denge oturuyor.

Her ne yaşamış olursam olayım, yaşanmış olan şeyin benliğimde kalan izi ilk
etapta ham hali ile kendisi oluyor. Bu ize hemen duygular eşlik ediyor.
Yaşadıklarımı çok geçmeden bir yetişkin gibi değerlendirip mevcut veya yeni
tasarımlar ile tanımladığımda ise o deneyim, duygusuyla ve düşüncesiyle yerli
yerine oturuyor. Eğer yapamadıysam, yalnızca duygularla harmanlanıyor. Bu
durumda geleceğimi şekillendirirken düşüncelerim yer bulamıyor ve tek
belirleyici olarak geriye duygular kalıyor.

... Hangi duygu olursa olsun, ortada yaşanan bir istenmeyen deneyim bile olsa
duyguların arasından korku her zaman baskın çıkıyor. Kötü bir şey olduysa tekrar
olmasına karşı oluşan korku. İyi bir şey olursa ise tekrar olmayacağına dair bir
korku. ...

... Korkunun geleceğini belirlemesi bireye özgü değil. Korku, toplumu da ele
geçirebilir. Depremin yarattığı çaresizlik ve korkuyu düşün. Bunun tekrar olma
olasılığı üzerinden toplumun nasıl savrulabildiğine bakıyorum, sanki gelecek
hayalleri korkuyla şekilleniyor. ...

... Belirsiz gelecek ile ilgili bugün bir şeyler yapmak neredeyse içgüdüsel. Ne
olursa olsun salt duygulardan oluşan bir canlı değiliz. Rasyonel yönümüz
istemesek de bir şekilde devreye giriyor. Tüm olayları tek tek hatırlamak mümkün
olmadığından, bunlarla ilgili bir tasnif yapmaya belki korku duygusunun kendisi
başvuruyor. Bir kere devreye giren rasyonellik sanki bizim için bir zorunluluk.
Devreye girdiğinde o da söz dinlemiyor, korkunun çizdiği sınırları aşıp geleceği
düzenlemek istiyor. Bilinçi bir rasyonellik olmasa da bir rasyonellik.
Bu akıl bize hikayeler yazmaya başlıyor. Anlatılar tasarlıyor. Geçmişin
yaşananları, korkunun sponsorluğunda akıldan pay alıp efsanelere dönüşüyor. ...

... Bu efsanelerden beklentimiz çok basit. Bize yol göstermesi ve geleceğin
karanlığını kaldırması. Yemek bulabilelim. Kışın aç kalmayalım. Hastalanınca
şifa bulabilelim. O efsaneleri bilinçdışımızdan yine biz uyduruyoruz, ya da
ruhumuza kodlanmışlar ve bizim üzerimizden açığa çıkıyorlar, bilmiyorum. Sonuç
olarak onları dillendiren biziz. Nesilden nesile taşıyan bizleriz. Kulaktan
kulağa değiştiren, dönüştüren yine bizleriz. ...

... Tanrı her şeyi bilir. Kader vardır ve biz görmesek de gelecek bellidir,
yazılıdır. İsa geri dönecek ve bize yardım edecek. Kıyamet kopacak, sonunda
yargılanacağız. Ya cennete, ya cehenneme gideceğiz. O olacak, bu gelecek, şu
gidecek. Her şey belirlenmiş adeta. Bu belirlenim hali en küçük detaydan (regl?)
en büyüğüne (kader?) kadar yayılmış durumda. Belirlenimli bir hayat. İç
rahatlatıcı bir fikir. Bu fikri yarattıysa ona teşekkür etmekten başka yapacak
bir şey yok. Gönlümüze su serpti, biz çocukken bizi korudu. Eğer bu olmasaydı,
korkularımızla hareket etmekten önümüzü göremeyecektik. Efsanelerimiz
geleceğimize bir ışık tuttu. Gerçek olmasa da hikayelerle bizi büyüttü. ...

... Tanrı, peygamber, lider, anne-baba, öğretmen-hoca. Bunların hepsi birey ve
toplum için oluşturulmuş, bizi bilinmezden koruyan birer ebeveyn tasarımı.
Yepyeni tek seferlik deneyimler ile her karşılaştığımızda, bu tasarımlara
başvuruyor ve rotamızı yeniden düzenliyoruz. Yetişkin de olsak, kafamızdaki
annemiz, babamız bizimle konuşmaya devam eder. Onların ruhu her zaman
bizimledir. Birer tasarım kalıbı olarak kayıtlıdırlar, ayakta durmamızı
sağlarlar. Ebeveynlik önce fiilen vardır, sonra fikren devam eder. Benliğimiz
geçmişten gelen tasarımları yeniden ve yeniden düzenler. Artık bize yol gösteren
annemiz mi, babamız mı, öğretmenimiz mi, peygamberimiz mi, tanrımız mı çok da
anlayamayız. Benliğimize işlemiştir. Yetişkin olarak geleceği karşılarız. ...

... Tasarım kalıplarının bir akıldan diğerine olduğu gibi aktarılamayacağı.
Aktarılıyorsa da bunun her zaman hatalı olacağını söylemeliyim. Bir beyine
diğerine bilgi ışınlayabilseydik bile bu o beyine uyar mıydı, aynı anlama gelir
miydi emin değilim. Birey kendi hayatı biricik olsa da tüm tasarımlarını
sıfırdan üretemez. Bir şekilde ortak bir dil kurulduğunda, bu dil üzerinden aynı
değilse de benzer bilgilerin birinden diğerine aktarılması, tabi bir hata
payıyla, mümkün duruyor. En azından aktarıldığını varsaymak bizi çok fazla
yanıltmıyor. Aktarımın mümkün olması, benzer durumlarla karşılaşmış atalarımızın
yolundan dümdüz gitmek fikrini besliyor. Biz atalarımızı anlayamadıysak, anlayan
ve yanımızda olan yaşayan birilerine bu mücadeleyi devredebiliyoruz. Devreden
akla, hiyerarşik akıl diyorum. İmam ne derse onu yapıyoruz. Ya da hoca ne derse
onu takip ediyoruz. Buna annemiz ve babamızın kurallarına ve yoluna uyum
sağlamış olan çocukluk yıllarımız imkan tanıyor. Hayat boyu karşımıza çıkan
belirsizliklere karşın ne yapacağımızı delege edebiliyoruz. Bazen de
kararlarımızı kişiye değil, bir kuruma ya da sisteme bırakıyoruz. Hastalanınca
doktora danışıyoruz ya da burçlarımıza göre fallara bakıyoruz, hocaya
gidebiliyoruz. Doğru ya da yanlış olduğunu düşünmemiz bir yana, bunların bizi
rahatlatan bir yanı var. Bizim çocuk kalmamızı sağlayan, rahatlatan bir yan bu.
...

... Diğer yandan bazılarımız için bu delegasyon hiç doğru değil. Doktor da olsa,
kim olursa olsun, bazısı anlamak ister. Baştan keşfetmek zorun değildir bunlar,
ama anlamak isterler. Bunlar da demokratik akıldır. Mesele kararı kimin verdiği
meselesi. Ben mi vermeliyim, benim adıma daha iyi bildiğini varsaydığım bir
başkası mı. Bazısı için kendi kararını vermek zor, bazısı için de kararı
devretmek zor. ...

... Geleceğin belirsizliğini ne dersek diyelim yalnız karşılıyoruz. Mahşer günü
sırat köprüsünden bile tek tek geçiyoruz. Tüm kararlarımızdan bizim sorumlu
olduğumuzu, ve yalnızca bizim sorumlu olduğumuzu, düşündüğümde, demokratik aklın
çatışma, tartışma, taviz barındırsa da daha doğru olduğuna kanaat getiriyorum.
Atalarımın, hocalarımın tasarımlarını olduğu gibi kullanmam için onları önce
anlamam, ve zihnimde tekrar inşa etmem gerekiyor. Bunun için hiyerarşik, kabul
ve biat eden değil, demokratik, tartışan ve eleyen akla ihtiyacım var. ...

- Geleceğe korku yerine güvenle bakmak, gelecek hayalini güvenle kurmak daha
  iyidir
  - Korku hiyerarşik aklın, güven demokratik aklın duygusudur
  - Mitler bizi aydınlanmaya, demokratik akla devam eder
  - [Son Peygamber](../../eskizler/son-peygamber.md)
  - Korku yerine güven duygusu ile geleceği karşılayabiliriz
  - Bu güven (trust değil, confidence), gelecekte olacak şeyleri
    etkileyebileceğimize olan inancımızdır (Joe)
- Gelecek hayali nedir?

{% include tasarim-meselesi/footer.html %}
