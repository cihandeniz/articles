---
title: Buyruk ve Uzlaşı
---

Kaldırım ile araç yolunu ayıran taşlara bordür taşı deniyormuş. Bu ismin iki
şeyi ayıran sınıra yerleştirilmesinden dolayı verildiğini anlamak zor değil. Bu
sıralar şantiye bölgesinde yaşıyor gibi hissettiğimden olsa gerek, kaldırımların
ve yolların yapımı ile ilgili gözlemler yapıyorum. Bordür taşları da bu sırada
dikkatimi çekti. Bu taşları yerleştirmenin, kaldırım ve araç yolunu yapmaya
kıyasla ayrı bir zorluğu var gibi geliyor. İki ayrı sorumluluk arasındaki sınıra
yerleştirilen ve aynı zamanda o sınırı da belirleyen bu taşları döşerken çıkacak
olası bir sorunu çözmek için kaldırımcılar ile asfaltçılar arasında izlenen yolu
merak ediyorum. Kendi aralarında anlaşıp bir çözüm üretebilirler, o zaman zaten
sorun ortadan kalkıyor ama bir gün bir yerde mutlaka anlaşmazlık çıkacağını
deneyimden hareketle söyleyebilirim. Asfaltçılar kendi planlarına göre çok
gerideyse ve kaldırımcılar hep asfaltçıların açığını kapatmaktan artık
yorulmuşlarsa, ya da her neyse, bir sebepten anlaşamayacakları bir an mutlaka
gelecek. İki taraftan birinde olduğunu düşün, bu durumda bu sorunu çözmek için
"hiç olmadı X ile çözülecek" demiş olsaydın, X ne olurdu?

Ortada iki ayrı görev tanımı var diyelim. Eğer bu iki görev tanımı ortak bir
varoluşun içindeyse, bu iki görev tanımının kesiştiği bir sorumluluk alanı
mecburen olacaktır. Örneğin, aynı evde yaşayan insanlardan bahsediyorsak veya
aynı şirketin çalışanlarından bahsediyorsak veya aynı mahallede yaşayan
insanlardan bahsediyorsak, bu böyle olmalı. Ortak bir varoluşun içinde olan
insanların bu varoluşu devam ettirmeleri için görev dağılımı yapmaları
durumunda, o varoluşun birlikte devam etmesi için tüm sorumlulukların kapsanması
gerekecektir. Yani iki ayrı görev tanımı yaptıysak, bu görev tanımları kesişiyor
olmalı. Aksi takdirde ortak bir varoluş sürdürülemezdi ve ayrılık olurdu.

Öyle iki görev tanımı yapalım ki, ne dışarıda sorumluluk kalsın ne de herhangi
bir kesişim olmuş olsun. Böyle mükemmel bir ayrımın mümkün olduğunu
düşünmüyorum. Tüm olası halleri öngörmeyi gerektiren bu mükemmel ayrımı yapmayı
beklemek, hayatı durdurmak olurdu. İnsan olarak bunu yapabileceğimizi pek
sanmıyorum, o nedenle örtüşme ya da ayrışma opsiyonlarını değerlendireceğim.

Kesişen kümedeki sorumluluğu iki görev tanımına da dahil edelim. Yani bordür
taşını döşeme işini hem asfaltçılara hem de kaldırımcılara bıraktık ve görevler
kısmen örtüştü diyelim. Kesişen sorumluluk alanında çıkacak olası çatışmaların
çözülebilir olması için üçüncü bir görev tanımı yapmak bir zorunluluk gibi
görünüyor. Olur da asfaltçılar ile kaldırımcılar anlaşamazsa, başka bir otorite
gelecek ve anlaşmayı sağlayacak. İki görev tanımında kalmak bu haliyle mümkün
görünmüyor, üçüncü görev mecburen doğuyor.

İki görev tanımını birbirinden tamamen ayırmayı deneyelim. Yani birbirinin
ayağına basma olasılığını ortadan kaldıracak şekilde hiç kesişmeyen iki görev
tanımı yaptık. Şimdi de o iki görev tanımı arasında kalan sorumluluk boşluğunu
yine bir başka görev ile doldurmak gerekecek. Yani bordür taşı yerleştiricisi
diye ayrı bir görev tanımı gerekecek. Üçüncü görevden yine kaçamadık. Hatta bu
kez durum daha kötü, çünkü bu yeni görevle diğer ikisi arasında da yine ya bir
örtüşme ya da bir ayrışma olacak. Örtüştürürsek yine bir otorite, ayrıştırırsak
yine arayı dolduracak yeni görev tanımları gerekecek. Sonsuza kadar daralan
görev tanımı yapamayacağımıza göre, bir noktada otorite yine gerekecek.

Şu söylenebilir; görevlerden birine anlaşmazlık durumunda diğerine karşı otorite
olma sorumluluğu verilirse iki görev tanımı ile yeterli olabilir. Kısmen doğru,
ama sınırın zamanla hangi tarafa esnetileceğini tahmin etmek zor değil.
Asfaltçılara verirsek asfalt işi, kaldırımcılara verirsek kaldırım işi zamanla
otorite sahibinin lehine değişim gösterecektir ve otoriteyi alan görev tanımı
diğerini yutacaktır. ... niye? ... Bu kez de tek görev tanımına, yani hiç görev
tanımına, geri döndük.

Öyle görünüyor ki; İki stabil değil. Ya Bir'e dönecek, ya iki ayrı Bir olacak,
ya da biri otorite olmak kaydıyla Üç olacak. İki ayrı Bir olması demek ortak
uzayı paylaşmayı bırakmaları demektir. Bu da bir sonraki karşılaşmaya kadar Bir
hali ile aynı durumdur. Bir'in Bir olarak kalması kendi içinde çelişkili değil,
ama kısıtlı. Bir, kendi etki alanı içinde mutlak olduğundan, balıklara su neyse,
bize hava neyse ona benzer bir hal oluşuyor. Kendisi var ama hakkında konuşmak
zorlaşıyor, hatta anlamsızlaşıyor. Herkesin her işe vakıf olması, her bireyin
her görevi yerine getirmesi ve benzeri sebeplerden dolayı böyle bireylerden
oluşacak topluluğun imkanları kısıtlı hale geliyor. Görev paylaşımı yapan
topluluk yapmayana göre büyümeyi ve güçlenmeyi çok daha kolay yapıyorsa,
bölünmek ve çeşitlenmek Bir için kaçınılmaz. Bir o halde kalamıyor ve bölünüyor
ve tekrar İki oluyor. İki stabil kalamadığından Üç'ü doğuruyor.

İki'yi Üç yapan bu yeni unsur, diğer ikisi ile aynı türden değil. Üçüncü, diğer
ikisinin sürekliliğini ve birlikteliğini mümkün kılan farklı bir tür.
Varoluşuyla ikiliyi birbirine bağlayan ve bir arada tutan bir yapıda. Üçüncü,
ikilinin öyle kalabilmek için ihtiyaç duyduğu, ortada ikili yoksa tek başına var
olamayan bir varoluş ortaya koyuyor. İkiliden biri ortadan kalkarsa, üçüncü de
mecburen ortadan kalkacaktır. Benzer şekilde, üçüncü sahte bir üçüncü ise, yani
bu varoluşa uygun bir üçüncü değilse, ikiliden önce birini sonra diğerini yok
eder ve tekrar Bir'e dönülür. Gerçek Üç, uygun bir üçüncü ile mümkündür.

...

Bordür taşının kendimi içinde bulduğum çatışmaları daha iyi anlamak için bana
yol göstereceğini hiç tahmin edemezdim ama gösteriyor işte. Ailemle,
arkadaşlarımla, komşularla, yöneticilerle, müşterilerle, meslektaşlarla,
çalışanlarla, ortaklarla; ilişki türü ne olursa olsun çatışma kaçınılmaz
diyebilirim. Kesişen hayatlar kesiştikleri yerde çatışma doğuruyor. Her çatışma
da çözümünü çağırıyor. Öyle ya da böyle bir çözüm mutlaka bulunuyor, şüphe yok.
Zamana bırakmak bir yöntem olabilir, taraflardan birinin inisiyatifine
bırakılabilir veya ortada buluşma yani bir anlaşma yoluna gidilebilir. Birçok
yöntem uygulanabilir. Bu yöntemlerden hangisinin uygulanacağını belirlerken
çatışmanın tarafları karar veriyor gibi görünse de, taraflar çözüm yöntemini tüm
dış etmenlerden bağımsız belirleyemiyor ve kültürel arkaplan belli bir yöntemi
ucuzlaştırıyor, diğer bir deyiş ile dayatıyor.

Buyruk ve uzlaşı, görebildiğim kadarıyla çözüm yöntemlerinde iki ana hattı
oluşturuyor. Buyrukçu duruş, çözüm yolunda mutlak çıkmaza girilirse çıkışın
ancak olması gerekenin taraflara buyrularak mümkün olduğunu savunurken,
uzlaşmacı duruş ise iki tarafın karşılıklı taviz ile ortada buluşmasını
savunuyor diye düşünüyorum. İki duruşu da birazdan ayrı ayrı ve aklıma gelen tüm
detaylarıyla değerlendireceğim. Öncesinde şunu da eklemek istiyorum ki; yukarıda
zorunlu olarak ortaya çıktığını söylediğim üçüncü hal temeldeki bu ayrım
sebebiyle iki duruş için farklı biçimleniyor. Yani her iki duruş için de üçüncü
hal zorunlu, ama şeklen farklılaşıyorlar. Buyrukçu için üçüncü hal bir hoca.
Taraflar arasında çatışma çıktığında çözümü, deyim yerindeyse, buyuruyor. İki
taraf da hocaya uyup söyleneni yapmak zorunda. Bir taraf bu durumu kabul
etmiyorsa kendisini hocaya rakip yapıp otoriteyle savaşacak, ya ölecek ve
hocanın yeri perçinlenecek ya da öldürecek ve yeni hoca gelecek. Her halde hoca
buyuracak, diğerleri uyacak. Uzlaşmacı için üçüncü hal bir hakem. Çözüm yolu
tıkandığında kendisine başvurulan, verilen karara itiraz hakkının olduğu,
taraflar uzlaştığı sürece kendisine ihtiyaç duyulmayan, aslolanın karşılıklı
uzlaşma olduğunu bilen müdahale alanı sınırlı bir üçüncü kişi.

## Buyrukçu Akıl

... Tamamen hiyerarşi üzerinden okuyan bir zihniyetten bahsediyoruz. Bu zihniyet
oturduğu bir yemek masasında bile hiyerarşi arıyor, bulamazsa hiyerarşiyi
kendini tepeye koyacak şekilde tesis ediyor. Bu akla göre hiyerarşi dışında bir
model mümkün değil. Yine bu akla göre öyle olmadığını söyleyen uzlaşmacı
zihniyet bile aslında arka planda, satır aralarında kendi hiyerarşisini
dayatıyor. Her uzlaşma çağrısı, otorite için bir tehdit oluyor. Yukarıdan aşağı
buyurulan doğruların tartışmaya açılması bu hiyerarşiyi tanımamak demek. ...

... Korku, hiyerarşik zihniyet üzerinde otoritenin araçsallaştırdığı bir duygu
haline geliyor. Böylece bireysel olan bu duygu, o çerçevede kalmayıp, otoritenin
elinde toplumsallaşıyor. ...

... Yaşamın zorluklarını karşılarken benzer durumlarla karşılaşmış atalarımızın
tasarımlarını kullanmayı tercih ediyoruz. Ataları anlamak kolay olmadığından,
halen hayatta olan ve anlamış olduğunu varsaydığımız birilerine bu mücadeleyi
devredebiliyoruz. Devreden akla, hiyerarşik akıl diyorum. İmam ne derse onu
yapıyoruz. Ya da hoca ne derse onu takip ediyoruz. Buna annemiz ve babamızın
kurallarına ve yoluna uyum sağlamış olan çocukluk yıllarımız imkan tanıyor.
Hayat boyu karşımıza çıkan belirsizliklere karşın ne yapacağımızı delege
edebiliyoruz. Bazen de kararlarımızı kişiye değil, bir kuruma ya da sisteme
bırakıyoruz. Hastalanınca doktora danışıyoruz ya da burçlarımıza göre fallara
bakıyoruz, hocaya gidebiliyoruz. Doğru ya da yanlış olmaları bir yana, bunların
hayatı kolaylaştıran bir yanı var. Bizim çocuk kalmamızı sağlayan, rahatlatan
bir yan bu. ...

- Hiyerarşik akıl nedir? Her şeyi hiyerarşi üzerinden okuyan akıldır
  - Hiyerarşik akıl yeniliği şansa bırakır
  - Doğal lider arar
  - Zamanın süzgecine güvenir
  - Gelenekçidir ve statükocudur
  - Kalıpçı, reçeteci, sonuççu, aktarımcı, hiyerarşik, buyrukçu, buyuran,
    belirlenimci, delege eden, reaktif, belirleyici (öntasarımcı, preskriptif,
    normatif), gelenekçi, korumacı, otoriter, asalet nevrozlu

## Uzlaşmacı Akıl

... Tasarım kalıplarının bir akıldan diğerine olduğu gibi aktarılamayacağı.
Aktarılıyorsa da bunun her zaman hatalı olacağını söylemeliyim. Bir beyinden
diğerine bir bilgiyi kopyalayıp birebir yapıştırabilseydik bile bu o beyine uyar
mıydı, aynı anlama gelir miydi emin değilim. Birey kendi hayatı biricik olsa da
tüm tasarımlarını sıfırdan üretemez. Bir şekilde ortak bir dil kurulduğunda, bu
dil üzerinden aynı değilse de benzer bilgilerin birinden diğerine aktarılması,
tabi bir hata payıyla, mümkün duruyor. En azından aktarıldığını varsaymak bizi
çok fazla yanıltmıyor. Aktarımın mümkün olduğunu düşünmemiz, bize başkasının,
yaşamın zorluklarını atlatabilmiş birilerinin, belki de ataların yolundan
gitmeyi mümkün kılıyor. Böylece atalar ile kendi aramızda bir hiyerarşi kuruyor,
adeta buyrukları tarihten alıyoruz. ...

... Diğer yandan bazılarımız için bu delegasyon hiç doğru değil. Doktor da olsa,
kim olursa olsun, bazısı anlamak ister. Baştan keşfetmek zorun değildir bunlar,
ama anlamak isterler. Bunlar da demokratik akıldır. Mesele kararı kimin verdiği
meselesi. Ben mi vermeliyim, benim adıma daha iyi bildiğini varsaydığım bir
başkası mı. Bazısı için kendi kararını vermek zor, bazısı için de kararı
devretmek zor. ...

...

- Demokratik akıl her şeyi çatışma, tolerans, taviz ve uzlaşma üzerinden
  okuyan akıldır
  - Demokratik akıl yeniliği sistematikleştirebilir
  - Lider aramaz, sistem kurar
  - Yapıya bakar, sisteme güvenir
  - Hem yıkıcı, hem kurucudur
  - Süreççi, deneyci, yıkıcı, mucit, keşifçi, demokratik, uzlaşmacı, çatışmacı,
    proaktif, devrimci, betimleyici (sontasarımcı), yaratıcı, yenilikçi, nanikçi

## Buyrukçu v Buyrukçu

...

## Uzlaşmacı v Uzlaşmacı

...

## Buyrukçu v Uzlaşmacı

İki pozisyon da kendi çerçevesi dahilinde beklendiği gibi işliyor. Buyrukçular
otorite yokluğunda savaşıyor, biri otoriteyi alınca ortalık sakinleşiyor ve
çatışmalar hızlıca çözülüyor. Uzlaşmacılar çatışmayı doğal karşılıyor ve sürekli
çatışma ve çözülme halinde bir yaşam sürüyor. Asıl sorun bir buyrukçu ile bir
uzlaşmacı karşılaştığında ve çatıştığında doğuyor. Buyrukçu otorite çağırıyor ve
uzlaşmacı onu hakem olarak görüyor ve katılmadığı noktalarda itiraz ediyor.
Otorite itirazları tehdit olarak algılıyor ve belki sertleşiyor. Direnci
kırılırsa buyrukçu karşısındaki uzlaşmacıyı yeni otorite sanıyor, oysa uzlaşmacı
ortada buluşulduğunu ve buyrukçunun rızasını aldığını sanıyor. Tersi de mümkün.
Uzlaşmacı hakem getiriyor, buyrukçu onu otorite sanıyor ve onu alaşağı etmek
için üstüne gidiyor. Hakem siz bilirsiniz diyip gidiyor, buyrukçu kendini
yeni otorite sanıyor, uzlaşmacıya karşı daha yoğun bir baskıya geçiyor.

Bu çatışmayı günlük bir olayla örneklendirmek istiyorum. İki kişi, belki
aileleriyle, dışarıda yemek yediler. Masaya hesap gelecek. Bir taraf buyrukçu
Yüksel olsun, diğer taraf uzlaşmacı Deniz. Yüksel daha masaya oturmadan kendi
ağırlığını hissetirmeyi önemsedi. Siparişler verilirken garson ile masadakiler
arasında kendisini köprü olarak gördü. Deniz ise bu tip durumlarda kendi
istediğini söyler sıradan herkesin kendi siparişini vermesini beklerdi. Yüksel
siparişler verilirken ortaya koyduğu performanstan memnundu. Yavaş yavaş kimin
daha otoriter olduğunu tüm masa da görüyordu ona göre. Sonuçta otoritesiz hayat
devam edemezdi, o da otorite olmaya adaydı. Deniz de herkesin ne istiyorsa onu
sipariş edebildiğini düşünüyordu ve durumdan memnundu, sağolsun Yüksel hiç
zorunda olmamasına rağmen garsonla masanın uzak köşesinde kalanlar arasındaki
muhtemel anlaşmazlıklara imkan tanımamıştı. Nihayet yemekler geldi ve afiyetle
yendi, hesap ödenecek. Deniz, Yüksel'in sipariş verilirken yaptığı jeste karşı
bir jest yapmak istedi ve garsonu uzaktan çağırıp hesabı istedi. Bu jeste
karşılık verdiği için mutluydu. Yüksel ise hesabı istemekte erken davranmadığı
için biraz huzursuz oldu ama ödeme esnasında bu açığı hızlı davranarak
kapatacaktı. Garson hesabı getirirken el kol hareketleri ile garsonun dikkatini
çekti ve hızla çıkarttığı kartını koyup "Tamam, hallettim ben" dedi. Deniz,
"Olur mu canım, hayır herkes ödesin ne yediyse" derken, Yüksel bir eliyle
garsonu yönetmeye çalışıyor, diğer eliyle bu girişiminin arkasında olduğunu
belli eden hareketler yapıyordu. Deniz garsona döndü ve "Hayır, şuradan alın
lütfen" dedi. Garson, Yüksel için bir otorite iken, Deniz için bir hakem.
Garsonun ne söylediği Yüksel için belirleyici ama Deniz için yönlendirici.

Bu sahneyi yüzlerce kez yaşamış olabilirim. Bir tanesinde garson uzlaşmacı çıkar
"Aranızda anlaşın" der gibi ellerini kaldırır. Diğerinde buyrukçu çıkar bir
tarafa meyleder. Yüksel, garsonu zayıf otorite olarak görür üstüne gider. Deniz
bir taraf seçince garsona görevini hatırlatır. Yani bu konuya yazabileceğim
onlarca farklı son var ama önemli olan sonunda ne olduğu değil. Önemli olan
çatışmadaki dinamikleri anlayabilmem.

### Uzlaşmacının Hocalığı

... Uzlaşmacı buyrukçunun gözünde otorite olduğunda, öneriler buyruk olarak
anlaşılır. Hoca fetişleştirilir, sonra da kaçınılmaz sinisizm gelir ve hoca
yerle bir edilir. ...

### Buyrukçunun Hakemliği

... Buyrukçu uzlaşmacının gözünde hakem olduğunda, uzlaşmacılar ilk
tutarsızlıkları görmezden gelir, istisna olarak tanımlar. Tutarsızlığın yapısal
bir seviyede olduğu fark edilince itirazlar başlar. Buyrukçu hakem itirazı
tehdit olarak okur, sertleşir, çatışma büyür. Ya uzlaşmacılar buyrukçulaşır ve
gerçekten tehdide başlar, dolayısıyla uzlaşmacılık askıya alınır (ya da
kaybedilir), ya da buyrukçu hakem baskıyı kaldıramaz ve kendisine göre ağır yara
almıştır, belki de ölmüştür, uzlaşmacılara göre hakem uygun bulunmamış ve
değiştirilmiştir.

---

... Her iki akıl da diğerinin özelliklerini barındırır. Ama karşı tarafı
ilineksel olarak, kendi tarafını özsel olarak barındırır. ...

Bu iki akıl da bana tanıdık geliyor, herhalde babam buyrukçu annem uzlaşmacı
olduğu için böyle. Bu, annem hiç buyurmadı, babam da hiç uzlaşmadı anlamına
gelmiyor. Yalnızca temelden ayrışan iki farklı düşünce yapılarına sahiplerdi.
Şimdi önümde iki yol var, ben özünde bir buyrukçu mu olacağım, yoksa uzlaşmacı
mı?

... Uzlaşmacı kalmak zor ama kaçınılmaz ve imkanlı. Buyrukçu kalmak kolay ama
geçici ve kısıtlı. Bir'den Üç'e gidip gelen bir döngünün içindeysek bile ben bu
döngünün yarattığı çatışmada yaşamak istemem, dengenin mümkün olduğu yerde
yaşamak isterim. Denge, Üç'te mümkün görünüyor. Bu nedenle, uzlaşmacı akıl bana
daha uygun geliyor. ...

... Geleceğin belirsizliğini yalnız karşılıyoruz. Mahşer günü sırat köprüsünden
bile tek tek geçiyoruz. Tüm kararlarımızdan bizim sorumlu olduğumuzu, ve
yalnızca bizim sorumlu olduğumuzu, düşündüğümde, demokratik aklın çatışma,
tartışma, taviz barındırsa da daha doğru olduğuna kanaat getiriyorum.
Demokratik akıl beni geçmişin doğru olduğuna inanmaktan alıp, geleceğin iyi
olacağına inanmaya getiriyor. Atalarımın, hocalarımın tasarımlarını olduğu gibi
kullanmam için onları önce anlamam, ve zihnimde tekrar inşa etmem gerekiyor.
Bunun için hiyerarşik, kabul ve biat eden değil; demokratik, tartışan ve eleyen
akla ihtiyacım var. ...


{% include tasarim-meselesi/footer.html %}
