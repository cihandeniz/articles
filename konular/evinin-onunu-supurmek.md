# Evinin Önünü Süpürmek

"Herkes evinin önünü süpürürse dünya temiz olur."

Kulağa hoş ve mantıklı gelen, ve bir o kadar da yapıcı görünen bu söylem aslında
mantıksız, gerçekçilikten uzak ve hatta biraz "ofansif".

Bir kere dünya ev önlerinden oluşmuyor. Yani herkes evinin önünü süpürdü
diyelim, geriye kalan alanları kim süpürecek? Ev önü mecazi anlamda, onu
anlıyorum, ama gerçekten öyle mi? "Evinin önü" derken bir çalışan kendi
yaptıklarına sahip çıksın ve ona iyi baksın, herkes tek tek bunu yaparsa şirket
süper olur deniyor. Burada ortak alan, ortak mal olmadığı varsayımı mı
yapılıyor? Ama kamusal alan herhangi birimizin değil, hepimizin. Kim süpürecek
orayı? Ya da bir tüzel kişilik için; sorumluluğu bireysel olarak tek tek
birilerinde olmayan ama o halen o kurumun sorumluluğunda olan hiçbir şey yok mu?
Var tabi. Hatta kurumun sorumluluğunda olan, bireylerin sorumluluğunda
olanlardan daha fazla. Özetle, bu söylem bu açıdan bile hiçbir yere vardırmıyor
bizi.

Diyelim ki dünya ev önlerinden ibaret, yine patlıyoruz. Çünkü "herkes" diyor.
Ne zaman ki bir yerde "herkes" veya "hiç kimse" gibi ön koşullar var, oradan
kaçın! Biri bir noktada mutlaka "herkes" gibi davranmayacaktır ve sırtını
"herkes"e bağlayan bu sistem çökecektir. Örneğin şu söz daha doğru; "Ortalama
bir insan, evinin dışındakileri de süpürse, dünya daha temiz bir yer olur".
Bu da sorunlu ama, en azından bir kişi yapmadı diye dünya kirlenmiyor.

Son olarak da ofansif çünkü herkesi mükemmel olmaya zorluyor. Dünya tam olarak
temiz olamayacağına göre de biz doğruyu hiçbir zaman yapamamış oluyoruz. Yani
mükemmel olmadığımız için, bunun sorumlusu oluyoruz. Kendimizi kötü
hissediyoruz, sonra uğraşıyoruz da uğraşıyoruz, ama dünya yine de bir türlü
temiz olamıyor. İyi de kimse mükemmel değil, hatta mükemmel denen şey sadece bir
fikir. Bu nedenle ortaya insanları suçlama fırsatı verecek böyle şeyler koymanın
kimseye bir faydası yok.

Daha somut anlatayım. Ben ortaokul yıllarında hatırlıyorum, yere çöp atmamak
için yediğimin -mesela bir gofretin- çöpünü cebimde taşırdım. Sonra da cebimde
unuturdum ve pis biri gibi olurdum o ayrı konu. Ama ben bunu ne kadar yapsam da
yerde başka çöpler hep olurdu. Gördüğüm zaman, yakınlarda da çöp kutusu varsa,
ara sıra yerden alıp atmışlığım da vardır. Ama ben bunu yaparken karşı
kaldırımda da biri yere tükürürdü. Yani ne yaparsak yapalım ben ve benim gibiler
mahalleyi temizleyemedik. Ta ki belediye her yere çöp tenekesi koyup, düzenli
temizlik operasyonu yapana kadar. O noktadan sonra temizlik sorumluluğu bende
değildi, artık kirletmemeyi başarmam yetti.

Şimdi bu bakış açısını alıp, uygulamak üzere birkaç söz daha bırakayım;

"Nasıl bulduysan öyle bırak"
"Bulmak istediğin gibi bırak"
"Kendine yapılmasını istemediğin şeyi başkasına yapma"

Bunların hepsi, etrafında döndüğü bir mutlakçı, mükemmelci ve dolayısıyla
insan doğasına, hatta doğaya aykırı hastalıklı bir anlayışa sahip. At gitsin.
