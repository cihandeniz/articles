# Peygamberlik Öldü

Tanrı yakın bir zamana kadar hem millet hem de devlet demekti. Devleti yıkmak
demek, tanrısını da öldürmek demekti. O da yeni devlet ile birlikte küllerinden
doğar, yeni şekliyle yine hayatımıza girerdi, hala da giriyor.

Orta doğuda tanrıya giden yol peygamberden geçiyor, yani devlete giden yol
liderinden geçiyor. Musa da Muhammed de kendi toplumunun lideri olmuştur.
Peygamber ne dese doğrudur, tanrının elçisidir, diğer anlamda devletin
kurucusudur, dolayısıyla ne dese kanundur, sistemi o kurmuştur.

Ama artık peygamber kelimesini yaşayan biri için kullanmak biraz negatif bir
anlam taşıyor, eleştireceğimiz zaman "bu ne ya peygamber mi bu adam"
diyebiliyoruz. Lider demek ise pozitif bir anlam taşıyor, "çok iyi bir lider"
diyoruz örneğin. Birini yüceltmekte çok zorlanırsak da ona kurucu lider diyoruz.
Lider dendiğinde tanrısal üstün bir canlı değil, kendini geliştirmiş başarılı
birisini düşünüyoruz. Bu sebeple örneğin Atatürk'e lider denip zihinlerde
peygamber gibi konumlandırılması artık doğru gelmiyor. Belki 50 yıl önce çok
garip değildi, sonuçta toplum halifeyi lider olarak görüyordu yakın bir zamana
kadar, ama bu artık değişti. Çünkü onun güncel anlamda lider olması
eleştirilebilir olmasını da gerektiriyor. Yani artık peygamberleştirmek bize
yabancı geliyor ve liderleri peygamberleştirmek istemiyoruz.

Peygamberlerden sonra artık peygamberlik de öldü diyebiliriz. Belki son
peygamber ölmüştü ama peygamberlik kavramı hala yaşıyordu. Liderlere peygamber
demesek de, peygambermiş gibi davranıyorduk, davranıyoruz. Kavram yaşıyordu
derken bunu kastediyorum.

Artık büyüyoruz, peygamberlik kavramını da ürettiği peygamberler (yani liderler)
ile birlikte rafa kaldırmaktan çekinmeyelim. Aradığımız şeyin elle tutulur,
gözle görülür, eleştirilebilir liderler olduğu konusunda hiç olmadığımız kadar
rahat olalım.
