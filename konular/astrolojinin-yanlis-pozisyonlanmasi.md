# Astrolojinin Yanlış Pozisyonlanması

Astroloji ruhun ihtiyacını aklın konusuymuş gibi pazarlayarak samimi davranmaz,
bu yüzden sevimsizdir. Sabah uyandığınızda ya da canınız sıkıldığında yıldızlar
hizalandı, ay gün saat hesabı vs ilgilendirmez sizi. Günün iyi geçeceğini ya da
kaygılarınızda haklı olduğunuzu duymak istersiniz. Müzik, ruhun ihtiyacını ruha
hitap ederek karşılar, şiir de böyledir. Bu samimiyet de onları sevimli yapar.

Müzisyenler müziğin içinde aklın konusu olan şeyler olmasına rağmen bunu
konuşmayı sevmezler. Olan bilimselliği de itmek isterler. Çünkü ruha hitap
ettiklerini bilirler ve onu korurlar. 

Astrologlar da kuantumdan, enerjiden, yani bilimsellikten pay alarak akıl
düzleminden itibar toplayacağına, kendini müzik gibi tam tersine bunları iterek
pozisyonlasa daha iyi olmaz mı? "Ben bir bilim değilim, insanların ruhuna
hizmet ediyorum. Tıpkı müzikte veya şiirde olduğu gibi, onlara duymak
istediklerini ya da duymaya ihtiyacı olduklarını veriyorum. Söylediklerimin
gerçek olması iddiasında değilim, ama iyi olması iddiasındayım" dediği gün bu
sevimsizlik ortadan kalkar diye düşünüyorum.

Ruhun ihtiyacını ruha, aklınkini akla veriniz. Yatırımınızı yönetirken
astrolojiye, canınız sıkkınken de ekonomiye başvurmayınız.

"Fala inanma, falsız da kalma" sözünün bu anlattıklarımı ima ettiğini düşünmek
isterim.
