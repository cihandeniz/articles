# Sınırın Doğası

Sınır, doğası gereği mutlak değil, muğlaktır. Bu doğa reddedilip mutlak olarak
tanımlanan sınırlar, kapsayıcı değil dışlayıcı olmuş olur. Bu dışlayıcılık,
zamanla, sınırın tanımladığı olguyu yok olmaya mahkum eder.

Örnek 1:

Bir ülkenin sınırları temsili olarak, bir yerden başlamak zorunda olunduğu için
keskin çizilir. Sosyolojik olarak ise muğlak bir sınır vardır. Sınır siyasal bir
uzlaşmadır, kutsal değildir. Dolayısıyla, o ülke kendi sınırı dışındakileri
kategorik olarak dışarıda görürse, dışlarsa, sınırına yakın bölgedeki
vatandaşlarını da kültürel olarak dışlamış olur.

Örnek 2:

Bir firmanın, çalışanı için iş tanımını mutlak çizmesi durumunda; kimsenin bir
türlü yapmadığı, yapma sorumluluğunu almadığı sahipsiz işler kaçınılmaz olarak
doğar. Çünkü iş tanımı yapılırken sınır yine mutlak olarak çizilmiştir,
dışlayıcı bir iş tanımı doğar ve sonuç olarak bazı işler hiçbir iş tanımına
giremez olur. Oluşan bu boşluğun çözümü ise ancak kişisel inisiyatifler ile
olur. Dolayısıyla takdir edilemez ve performans kriterlerine dahil edilemez
halde kalmış olur. En iyi ihtimal ile bu boşluğu inisiyatif alarak çözen
kişilere yüksek ücretler verilir ve sistemsel olan bu boşluğun üstü örtülmeye
çalışılır.

Örnek 3:

Bir devlet kendi vatandaşı için mutlak bir vatandaşlık tanımı yapmak isterse,
vatandaşlarının bir kısmını dışlamak zorunda kalır. Dışlananlar uzaklaşır,
ayrışır, kendisini farklı tanımlamaya başlar ve sonuç olarak ya sürülür ya da
kendi isteğiyle kabul göreceğini düşündüğü yerlere göç eder. Geriye ise
vatandaşlık tanımına uyan kişiler kalır. Ancak bu kalanlar da birbirlerinin
aynısı olamayacağı için, en dış çemberden başlamak üzere yeni bir dışlama süreci
başlar. Bu döngü devletin kendini yok etme tehlikesiyle karşı karşıya kalmasına
kadar sürer. O noktada ya yok olacaktır ya da sorunları görmezden gelerek işin
içinden çıkmaya çalışacaktır. Bunun olmaması için devletin vatandaşına sınır
çizmekten vazgeçmesi ve vatandaş olmanın vatandaş olarak tanınmaya yettiği
kapsayıcı ve çoğulcu bir anlayışa geçmesi gerekir.
