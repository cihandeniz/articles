# Bir Varlık Başka Varlığı Sadece Duyumsayarak Bilebilir

Bir varlık diğerini doğrudan bilemez, sadece kendini doğrudan bilir. Diğerini
duyumsar. Duyumsama da eksik bilgi ile olmak zorundadır (bkz. [İnsan Zorunlu
Olarak Eksik Bilgi İle
Yetinebilirdir](insan-zorunlu-olarak-eksik-bilgi-ile-yetinebilirdir.md)).
Dolayısıyla duyu, imge, kavram hiyerarşisi insana özgü değildir, zorunlu olarak
böyledir. Aksi takdirde eksik bilgi (ya da imge) aracılığıyla bilmek yerine
doğrudan bilmek gerekirdi. Bu durumda bilen, bilineni doğrudan bilmiş olurdu.
Bu da bilen ile bilineni ayırmayı imkansızlaştırır. Yani ben bir şey
düşündüğümde, onu düşündüğümü kendime anlatmam gerekmez, kendi düşündüğümü
zaten doğrudan bilirim. Gördüğümü görmem gerekmez, zatem görürüm. Ama benim
gördüğümü, sana anlatmam, göstermem, çizmem, bir şekilde anlatmam gerekir. Eğer
benim gördüğümü sen de benim görmem sebebiyle doğrudan biliyorsan benle sen
birizdir. 

Aynı şeye bakan iki kişiden bahsetmiyorum, aynı şeye bakan iki farklı insan iki
farklı şey görür ve gördüklerini birbirlerine anlatarak bilgi paylaşırlar. Oysa
bir kişinin gördüğünü diğeri bakmasa da doğrudan biliyorsa o zaman o ikisi aynı
kişidir. Belki şu itiraz yapılabilir: gözümün gördüğünü diğerine sinir yoluyla
ya da beyin sinyaliyle gönderirim, böylece iki farklı kişiden biri bakmış
diğeri de doğrudan bilmiş olur. Bu itiraz geçersizdir, çünkü bu durumda bu
sinir bağı bir duyu organı işlevi görmektedir.

Bir varlığın sınırının ne olduğu, neyin kendisi, neyin diğeri olduğunun aslında
bir tanımdan ibaret olduğunu söylemek isterim. Yani o iki kişi tanım gereği
ayrı iki kişidir. Bir kişinin elinin sıcağa değmesi sonucu buna tepki vermesi
sinir yoluyla iletilen elektrik sinyallerinden dolayı olur, ama biz onu
benliğimizin bir parçası olarak görüyor ve sinir yoluna da bir duyu organı
demiyoruz. Çünkü sinir yolları, bedenimizin içinde olan bir şeydir ve, eğer
beden bir sistem ise, sinir yolları bu sistemin iç dinamiğine ait bir parçadır.

Özetle biz iki şeye iki farklı varlık diyorsak, o zaman bu ikisi arasındaki
iletişimi mümkün kılan yetkinliğe duyu organı deriz, tek varlık diyorsak alt
parçaları ile ilgilenmez birinde olanı diğerinin bilmesine tanım gereği
kendisini doğrudan biliyor deriz.

Yani varlık kendini doğrudan bilendir, kendi dışındakini bilmesine de duymak
denir, duymasını sağlayana duyu organı denir.
