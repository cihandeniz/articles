# Sınır Nedir?

Sınır, doğası gereği mutlak değil, muğlaktır. Bu doğayı reddederek mutlak olarak
tanımlanan sınırlar, kapsayıcı değil dışlayıcı olmuş olur. Bu dışlayıcılık
zamanla sınırın var ettiği olguyu yok etmeye mahkum eder.

Örnek 1:

Bir ülkenin sınırları temsili olarak, bir yerden başlamak zorunda olunduğu için
keskin çizilir. Sosyolojik olarak ise muğlak bir sınır vardır. Sınır siyasal bir
uzlaşmadır, kutsal değildir. Dolayısıyla, o ülke kendi sınırı dışındakileri
kategorik olarak dışarıda görürse, dışlarsa, sınırına yakın bölgedeki
vatandaşlarını da kültürel olarak dışlamış olur.

Örnek 2:

Bir firmanın, çalışanı için iş tanımını mutlak çizmesi durumunda; kimsenin bir
türlü yapmadığı, yapma sorumluluğunu almadığı sahipsiz işler kaçınılmaz olarak
doğar. Çünkü iş tanımı yapılırken sınır yine mutlak olarak çizilmiştir,
dışlayıcı bir iş tanımı doğar ve sonuç olarak bazı işler hiçbir iş tanımına
giremez olur. Oluşan bu boşluğun çözümü ise ya kişisel inisiyatifler ile olur,
ya da yönetici ve takım lideri gibi görevlere sahip çalışanların sorumluluğuna
bırakılır. Dolayısıyla takdir edilemez ve performans kriterlerine dahil
edilemez halde kalmış olur. En iyi ihtimal ile o boşluğu iş tanımına girmemesine
rağmen çözen kişilere verilen yüksek ücretler ile üstü örtülebilir. Yöneticiler
için ise, onlara bu sorumluluk verilir ama iş tanımına asla yazılamaz.
Dolayısıyla bu belirsiz sorumluluğun karşılığı yine yüksek ücret ile kapatılmış
olur.

Örnek 3:

Bir devlet kendi vatandaşı için mutlak bir vatandaşlık tanımı yapmak isterse,
vatandaşlarının bir kısmını dışlamak zorunda kalır. Dışlananlar uzaklaşır,
ayrışır, kendisini farklı tanımlamaya başlar ve sonuç olarak ya sürülür ya da
kendi isteğiyle kabul gördüğü yere göç eder. Geriye vatandaşlık tanımına uyan
kişiler kalır. Ancak bu kalanlar da birbirlerinin aynısı olamayacağı için, en
dış çemberden başlamak üzere yeni bir dışlama süreci başlar. Bu döngü devletin
kendini yok etme tehlikesiyle karşı karşıya kalmasına kadar sürer. O noktada ya
yok olacaktır ya da sorunları görmezden gelerek işin içinden çıkmaya çalışacaktır.
Bunun olmaması için devletin vatandaşına sınır çizmekten vazgeçmesi ve vatandaş
olmanın vatandaş olarak tanınmaya yettiği kapsayıcı ve çoğulcu bir anlayışa
geçmesi gerekir.
