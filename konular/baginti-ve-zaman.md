# Bağıntı ve Zaman

Bağıntı kendi başına var olamayan, ancak madde ile var olabilendir, form'un
yapıtaşıdır.

Bir nokta ile diğer nokta var olduğu anda bunlar arasında bir bağıntı zorunlu
olarak oluşur. Çünkü iki noktaya, iki farklı nokta diyebilmemiz için onları
ayıştırmamıza sebep olan en az bir şey olmalıdır. Bu şey de o iki nokta
arasında bir bağ olmasına imkan sunan bir düzlemdir. Düzlem dediğimiz de iki
farklı nokta arasındaki bağıntı olasılıklarının tümüdür, dolayısıyla bağıntılar
kümesidir.

Eklem bir bağıntıdır örneğin, kendisi kendi başına yoktur, ancak bağladığı iki
kemikle eklem eklem olur. Ya da yollar kendi başlarına yokturlar. Ancak
bağladığı iki konum olmalıdır ki yol yol olabilsin ya da yola yol diyebilelim.

Zaman da anları birbirine bağlayan şeydir. Bir maddenin bir durumdan diğerine
geçtiği iki an arasındaki şeye bağıntı deriz. Zamanı da tıpkı eklem gibi ne
tutabiliriz ne de görebiliriz. Bağladığı anlar olmazsa zaman da olmamış olur.
İki durum, birer nokta ise, zaman da o iki durumun oluşmasını sağlayan
düzlemdir, ve dolayısıyla bağıntılar kümesidir, kısaca bağıntının kendisidir.
İki durum birer konum ise, zaman da o durumları bağlayan yoldur.
