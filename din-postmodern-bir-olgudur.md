# Din Postmodern Bir Olgudur

Modern dönemi tanımlayan temel unsur doğruyu tanrıdan değil akıldan bulmasıydı.
Dolayısıyla aklın yolunun bir olması itibariyle neyin güzel neyin çirkin
olduğunun, neyin adil neyin adaletsiz olduğunun ve benzeri tüm konuların
rasyonel bir şekilde bulunabileceği düşünülmüştür. Bunu bulabilen akıl da
eğitimli akıldır, eğitimin de herkesin erişebileceği bir şey olmaması sebebiyle
sonuç olarak doğruyu bulmak seçkin kesime kalmış olur. 

Postmodern dönemde ise kontrol seçkinler yerine artık kitlelerin elindedir.
Kitleler kimin yöneteceğine de karar verir, hangi sanat eserinin daha güzel
olduğuna da. Modern dönemden kalan izler sanatçıları da politikacıları da halen
etkilemekteyse de, adım adım halkın dediği olmakta ve aklın mutlak üstünlüğü
yavaş yavaş demode olmaktadır. 

Burada akıldan kastım, konuşmamızı sağlayan, annemizi babamızı gördüğümüzde
onları tanımamızı sağlayan, "Kim o?" sorusuna "Been!" cevabını almamıza rağmen
kişinin kim olduğunu anlamamızı sağlayan yönümüz değildir, buna hayalgücü
diyorum. Akıl ise rasyonalite dendiğinde anlaşılan, matematiğin kesinliğini
kavrayan, soyut kavramları algılayan, hayalgücünün üstüne inşa olan bizim o
sıkıcı diğer yanımızdır.

Bu bağlamda postmodern çağ, aklını kullanmayı henüz öğrenmemiş ve hayalgücü
düzleminde kalmış kitlelerin, dini bırakıp rasyonelliğe, akla doğru
yolculuğunun, yani kitlelerin modernleşmelesinin, ilk aşamasıdır. Aslında
aydınlanan hiçbir zaman halk olmadı, aydınlanan üst tabakaydı. Alt tabaka bu
aydınlanmaya katıldığında dinin hakim olduğu dönemdeki gibi hayalgücü
seviyesini tekrar baskın kıldı ve postmodern dönem başladı.

Bu durumdan şu çıkıyor ki; din aslında hep postmodern tanımlarına uyan bir
olguydu, yalnızca postmodernite henüz keşfedilmemişti. Bugün de dinin hakim
olduğu dönemlerdeki gibi doğrunun akıl yoluyla keşfedilen değil, kabul yoluyla
sindirilen bir şey olduğu bir dünyada yaşıyoruz. Ancak bu kez doğruyu kadim
tanrılar ve onları temsil eden ruhban sınıfı yerine kitleler belirliyor.
Zamanında bir insanın suda yürümesi nasıl akla yatmıyorsa, bugün de bir NFT'nin
100K etmesi akla yatmıyor.

Dolayısıyla din, postmodern kavramlarla açıklanabilir olması itibariyle onun
kapsamına girer. Aslında tanımı genişletirsek, modern düşünce de bu kapsama
girer, çünkü doğruyu aklın bulacağını iddiasındadır ve bu iddia ile bir bakıma
kitleleri ikna ettiği için var olmuş olur. Ancak modern düşünce, postmodern
düşünceyi ne açıklayabilir ne de barındırabilir.

Belki de postmodern ismi doğru değildir. Kendisinin alt kümesi olan bir kavram
üzerinden tanımlanmak yerine daha iyi bir tanımı hakediyordur. Postmodern
yerine, görelilik (relativistic) çağı demek belki daha doğrudur.

İlintili olabilecek diğer bir konu; 

Deterministik sistem, nondeterministik sistem doğuramaz ama, tersi olur.
Nondeterministik evren evrimi de kolay açıklar, tanrısızlığı da, belirsizliği
de. Daha çağdaştır, hayatı anlamayı kolaylaştırır. Ve içinde tanrıyı da
barındırabilir, tanrısızlığı da, daha evrenseldir.
