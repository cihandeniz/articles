# Çocukların Masumiyeti Üzerine

İnsan doğduğu anda hayata hazır olarak doğmuyor. Ayaklanmamız 1-2 yılı alıyor.
Bedensel olarak kendi kendine yeter hale gelmenin uzun sürmesinin yanında
zihinsel olarak da geç gelişiyoruz. Hatta zihnin gelişmesi geriden geliyor, önce
yürüyoruz, sonra konuşuyoruz.

Çocukların masumiyeti henüz yetişkin olmadıkları için yaptıkları eylemleri
anlamlandıramamalarından dolayıdır, yoksa yaptıkları eylemlerin masum olmasından
değil. Aksine bir çok eylemleri yetişkinler için masum olmayacak düzeyde
olmasına rağmen çocuk oldukları, bebek oldukları için normal karşılanır.

Aslında nesnel bakıldığında çocuklar vahşidir diyebiliriz. Ne yaptıklarını da
bilmezler, neden yaptıklarını da. Sınırları da pek yoktur. Canları yandı-yanmadı
düzleminde, istediğini aldı-almadı düzleminde yaşarlar. Gerekirse can da
yakarlar.

Yıllar geçtikçe, zihin geliştikçe, eğitildikçe, kavramlar oturur, daha yüksek
bir bilince varılır. Gerçek masumiyet sonra gelir. Suçun olamadığı yerde masum
nasıl olunur ki?

