# Bağıntı ve Zaman

Bağıntı kendi başına var olamayan, ancak madde ile var olabilendir, formun
yapıtaşıdır.

Bir nokta ile diğer nokta var olduğu anda bunlar arasında bir bağıntı zorunlu
olarak oluşur. Çünkü iki noktaya, iki farklı nokta diyebilmemiz için onları
ayıştırmamıza sebep olan en az bir şey olmalıdır. Bu şey de o iki nokta
arasında bir bağ olmasına imkan sunan bir düzlemdir. Düzlem dediğimiz de iki
farklı nokta arasındaki bağ olasılıklarının tümüdür, dolayısıyla bağlar
kümesidir, yani bağıntıdır.

Eklem bir bağıntıdır örneğin, kendisi kendi başına yoktur, ancak bağladığı iki
kemikle eklem eklem olur. Ya da yollar kendi başlarına yokturlar. Ancak
bağladığı iki konum olmalıdır ki yol yol olabilsin ya da yola yol diyebilelim.

Zaman da anları birbirine bağlayan şeydir. Bir maddenin bir durumdan diğerine
geçtiği iki durum arasındaki şeye zaman deriz. Zamanı da tıpkı eklem gibi ne
tutabiliriz ne de görebiliriz. Bağladığı durumlar olmazsa zaman da olmamış
olur. İki durum, birer nokta ise, zaman da o iki durumun oluşmasını sağlayan
düzlemdir. İki durum birer konum ise, zaman da o durumları bağlayan yoldur.
Kısaca zaman varlığı mümkün kılan bir bağıntıdır.
