# Duygu

[Ahlak][ahlak.md]'taki dürtünün duyguya nasıl dönüştüğü ile ilgili bir alt
konudur.

> Dürtü: henüz duygu ya da benzeri bir şeye dönüşmemiş ham içsel tetikleyiciler

Duygu, dürtülerin düşünce tarafından adlandırılacak kadar olgunlaşmış ve kişinin
bedeninde fiziksel bazı değişimlere yol açmış halidir. Dürtüler
olgunlaşmadığında düşünce tarafından adlandırılamazlar. Bir ada sahip
olduklarında ise ilk kez düşünce süzgecinden geçmişler demektir, yani duygu
halini almışlardır. Kişinin içinde adını koyamadığı bir his uyanabilir, ama bu
his henüz daha önce karşılaştığı duygulara benzeyecek kadar olgun değildir. Bu
noktada bu dürtüye isim vermek oldukça güçtür. Yine de kişi acele edip buna bir
isim verebilir ve bu dürtü, tanısı yanlış da olsa doğru da olsa, artık bir duygu
olarak nitelenmiştir.

İnsan düşüncesi aynı anda bir konuya odaklanabilir. Birden fazla iş motor beyin
tarafından karşılanabilir, ancak düşünce eylemi bunu yapamaz. Bölünmesi
gerektiğinde ise biraz bir konuya, biraz başka konuya odaklanacak şekilde
ilerler. Bu odak değişimi "context-switch" olarak adlandırılır ve bu değişimin
kendisinin bir maliyeti vardır.

Düşünceye konu edilen şey ne kadar yoğun ise, düşüncenin ona odaklanması ve
odağını ondan çıkarması da o kadar maliyetli olur.  O nedenle aynı anda iki yeni
şey öğrenmek istemeyiz. Bunları sırayla yaparız.  Yani aynı anda iki farklı
konuda iki farklı kitap açmayız. Günümüzü planlarız.

Ancak düşünce konusu olan şey az odak istiyorsa, kişi bunu hızlıca
yapabilecektir. Yani kişi, yapmayı bildiği bir yemeği bir yandan pişirirken, bir
yandan da bilgisi dahilindeki başka bir konudaki sorulara yanıt verebilir.

Dürtüler ise, aynı anda var olurlar, ve birden fazladırlar. Bazıları anlık yanıp
sönerken, bazıları daha inatçıdır, kök salıp büyürler.

Düşünce ile dürtünün bu çelişen doğası sebebiyle, düşünce tüm dürtülerle
ilgilenemez. Bu sebeple dürtülerden büyüme eğiliminde olanlar, düşünce
olmaksızın büyürler. Artık insanı harekete geçirecek ölçüde büyüdüklerinde ise
düşünce tarafından fark etmeye değer bir ölçeğe gelmişler demektir.

Düşüncenin ikilemi, tıpkı döviz yükselirken yatırımını yöneten bir kişi gibidir,
döviz yükselmeye devam mı edecektir, yani eldeki varlıkla ilgili bir alım satım
yapmalı mıdır, yoksa dövizde geçici bir değişim olmuştur ve varlığa dokunmamak
mı gerekir. Dürtüler yapıları gereği kaotik ve öngörülemez olduklarından
düşüncenin başı her zaman dürtüleri ile beladadır. Olmadık dürtüleri inceleyip
onlara isim vermeye çalışmak mı, yoksa duyguya dönüşecek dürtüleri biraz daha
görmezden gelip onları yoksaymak mı.

Kaynakları kısıtlı olan düşünce, birçok dürtüsünü zorunlu olarak yoksayar.  Bu
durumda dürtüler düşünce süzgecinden kaçarak duygulara, duygular da yine düşünce
süzgecinden kaçarak eyleme dönüşebilirler. Düşüncenin becerisi dürtüleri olamasa
da duyguları tasniflemek ve onlara karşı, daha önce yaptığı yemek gibi, bir
tanıdıklık geliştirmek ile ölçülür. Bu tasnif zaman geçtikçe hem yenilenmeli hem
de detaylandırılmalıdır.

Bu bağlamda duygular, dürtülerin düşünce süzgecinden geçmeyip bizi eyleme teşvik
edecek kadar güçlenmiş halleridir. Duygulara isim vermek düşüncenin dürtüler ile
ilgili ilk işlemidir. Bu işlem eylemden önce yapıldığında kişi kendi duygularını
tanımaya başlar ve eylemleri öncesinde "şu an aç olduğum için bunu yapmak
istiyorum" gibi farkındalıklar geliştirir. Bu vesileyle, farkında olmadığı
açlığın yaratacağı öfke dolayısıyla önündeki arabanın sürücüsünü suçlamak
yerine, belki açlığını giderecek bir atıştırmalığa yönelebilir.

Duygu sözlüğünü geliştirmek ise, benzer duyguları birbirinden ayırmak adına
önemlidir. Dürtüler sonsuzdur ve biriciktir, duygular ise birer tasniften
ibarettir. Gerçekte hiçbir dürtü diğerinin tekrarı değilken, olgunlaştıklarında
birbirine benzerlik gösterirler. Bu durum kişiyi duygunun birebir aynı olduğu
yanılgısına götürmemeli, kişi duygularını birbirine benzetmeye değil,
ayrıştırmaya çalışmalıdır. Daha önce yaşadığınız bir aşk, daha sonra yaşadığınız
başka bir aşk ile birebir aynı değildir. Buradaki aşk sadece benzerleri
üzerinden yapılmış bir kategoriden ibarettir. Sözlük geliştikçe, kişi her gününü
diğerinden farklı yaşamayı daha iyi becerecektir.

Dürtünün bir diğer özelliği de bir bilince sahip olmamasıdır, yani kendi kendini
durdurma becerisinden yoksundur (bkz. [](bilinc.md)). Eğer büyüyebiliyorsa
büyür. Fiziksel sınırlara çarpana kadar durdurulamaz. Bu nedenle düşünce devreye
bir noktada girmeli, dürtüye isim koymalı ve o isme bağlı deneyimlerinden
hareketle dürtülerini uygun (hayatı kendisi için sürdürülebilir kılacak)
eylemlere yönlendirmelidir.  Düşüncenin devreye geç girmesi kişiyi ahlak
bağlamında istenmeyen sonuçlara götürecektir (her durumda istenmeyen
olmayabilir, ama kontrolsüz olduğu için bir noktada istenmeyen sonuç da
doğacaktır) ve düşünce gittikçe içinde bulunduğu bedenin gerçekliğini inkar
etmek zorunda kalana kadar devreye giremeyebilir. Hiç devreye girmediğinde ise
kişi delirmiş sayılır. Bu kişi için düşünce dürtü - eylem - koşullar ekseninde
var olmayan, kendi dünyasında kendi yankıları ile hareket eden kopuk bir uzay
gemisi modülü gibidir.
