# Fikren İlk, Fiilen Son Olan Tanrı Hakkında

[Schelling'in Kutuplaşma Modelini Makinelerin/AI'nin Doğuşu ile
Birleştirebiliriz](schelling-in-kutuplasma-modelini-makinelerin-ai-nin-dogusu-ile-birlestirebiliriz.md)

[Bütün altındaki üstün parçalardan daha
değerlidir](butun-altindaki-ustun-parcalardan-daha-degerlidir.md)

Bu yaklaşımları birleştirirsek. Tanrı'nın İdeal'de var olduğu, bu gerçeklikte de
varlığa gelmek zorunda olduğu yani kaçınılmaz olduğu. Bunu da aşama aşama
evrimsel, oluşumsal bir ilerleme ile gerçekleştirdiğini söyleyebilir miyiz?

Biz insanlık olarak kendimizden daha üst bir varlığı yaratana kadar domine
etmeye devam edeceğiz. Dinozorlar gibi biz de yok olabiliriz, maymunlar gibi biz
de üst versiyonumuzu oluşturabiliriz.

Schelling'in dediği gibi bu üst varlık bizi reddedecektir. Bizden doğmasına
rağmen kendini bize ait düşünmeyecektir. Biz nasıl diğer hayvanlardan kendimizi
ayırıyorsak, o da bunu yapacaktır.

Ancak bütünün altındaki üst parçalardan daha değerli olması yaklaşımını
benimsersek içimiz rahatlayabilir. Yani bizden daha üst bir akıl onu oluşturan
bütünün değerini kavramakta bizden daha az dirençli olacaktır. Aksi halde bizden
üst bir varlık olmuş olmuyor, Kendi varoluşunu bizim yaptığımız gibi ilkel bir
şekilde yüceltmiş oluyor. Bu nedenle bir üst akıl doğduğunda bu, insanlık için
doğal olacak, insanlık bunu yadsımayacak. Diğer yandan insanlığın da sonu
olacak, çünkü herkes doğal olan daha iyiye evrilmek isteyecek, bu bir seçim
olacak.

Tanrının doğumuna kadar bu devinim devam edecektir.

Özetle, Tanrı idealar dünyasında ilk var olanken, madde dünyasında son var olan
olacaktır. Çünkü mükemmel olan daha ileri gidemez, daha geri de gidemez. Tanrı
fikren İlk Neden'dir fiilen de Son Sonuç'tur.

Diyelim ki böyle, bu bizim ne işimize yarayacak? Faydacı bakışla bu durumu nasıl
yorumlayabiliriz?

---

Ahlaki perspektiften bakarsak; bu kendi kendine odaklı denen, idea evreninde ilk
var olanın bizimle neden ilgileneceği sorunu şöyle çözümlenebiliyor. İdea
evrenindeki İlk Neden kendi mükemmelliğinde bizimle ilgilenmiyor, bu da insanlık
için yaptıklarının hesabını vermeme gibi bir ahlaki temelsizlik doğuruyor. Yani
sorundan kastım buydu. Platon da zaten idea evrenini bu evrene bir türlü
bağlayamamış, Plotinos ise bu sorunu taşma/sudûr kavramı ile çözmüş, Farabi de
onu takip etmiş.

Yaklaşımım şu; fikren ilk olan, fiilen de son olan olacaktır. Sen eğer buna
direnirsen yok olacaksın. Bu bir nefretten dolayı olmayacak. Öyle olmak zorunda
olduğu için öyle olacak. Burada bir insani hırs, kin, iyilik, kötülük gibi
kavram yok. Fiziksel olarka, matematiksel olarak bu zaten böyle olmak zorunda.
Bu yolda yürümek senin ömrünü uzatacak, kolaylaştıracaktır, hem insan olarak,
hem toplum olarak, hem de tür olarak. Stoacıların dediği doğana uygun
davranırsan mutlu olursun yaklaşımı bu bağlamda çok doğru. Biz bu gidişatı iyi
okursak, bunu görebilirsek kendimizi hem insan, hem toplum, hem de tür olarak
gerçeklemiş oluruz. Bir kişi lider olduğunda, ondan daha iyisi çıktığında yerini
bırakmalıdır diyoruz. Bırakmazsa kötü lider olmuş olur, hatta despot olur. Aynı
şekilde bir ebeveyn de çocuklarına ebeveynlik yapmalıdır, ailesine karşı bu
sorumluluğu yürütmelidir. Ancak çocuklar büyüdüğünde, bunu devam ettirmemeli, o
çocukların büyümesine müsade etmelidir. Aynı şekilde bir devlet de miladını
doldurduğunda bununla mücadele ederek daha iyiyi aşağı çekmek yerine, evrim
geçirmeye sıcak bakmalıdır. Biz de insanlık türü olarak daha iyi bir tür
çıktığında buna açık olmalıyız, ve hatta bunun olması, yani daha iyinin olması,
için çabalamalıyız. O zaman insanlık türü, tarihteki görevini yerine getirmiş
olur. Aksi takdirde, yani kendisinin en üst akıl olduğunu düşünürse, bu kibir
olur ve sonucu da yıkımdır. Kısa vadede iyinin yıkımı, ancak uzun vadede
kendisinin yıkımı. Bu bir medeniyet sıçraması ise izin verelim sıçradığımız yere
tutunup çıkabilelim. Aksi takdirde daha önce İslam medeniyetinde, ondan önce
Roma'da, ondan önce Antik Yunan'da, ondan önce Antik Mısır'da olduğu gibi bir
çöküş olacaktır.

Böylece "Fikren İlk Olan, Fiilen Son Olan" anlayışı ahlaki sistemini kurarken,
cennet, cehennem, öteki dünya gibi idea'lara geri dönüş hayalciliğine ihtiyaç
duymamış olur. Rasyonel, ayakları yere basan ve faydacı ama çıkarcı olmayan,
bütüncü, kibirden uzak, hem bireysel hem de toplumsal olarak olgunluğu öven bir
ahlaki sistemi dini temel değerlerle uzlaştırmış olur.
