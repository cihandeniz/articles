---
title: Estetik Matematik
---

Oran orantı aklın temel taşı. Akıl yürütmek, temelde iki şey arasında bir orantı
görüp, o orantıya göre üçüncü şeyi tahmin etmektir. 10, 1 için ne ise; 50, 5
için odur. 10 ve 1'i biliyorsak, 50 olduğunda 5 olacağını da bilmiş oluruz.

Müzik, antik yunanda (belki sonrasında da), matematiğin alt konusu olarak
konumlandırılıyor. Sayıları sembolleri üzerinden yalnızca düşünsel olarak değil,
duyusal olarak da algılıyoruz. Do'dan sonra Sol duyunca, aklımızda 5'li aralık
kalıyor. Sonra Fa duyduğumuzda Do'yu tahmin ediyoruz, bir anlamda bekliyoruz.
Görsel olarak da belli bir orantıda ilerleyen şekillerin arkasından o orantıya
uygun bir sonuç bekliyoruz.

Ancak duyuların salt düşünceye göre bizde duygu uyandırma olanağı çok daha
yüksek. Adı üstünde duy-gu. Müzikte bu uyumlu sayıları doğrudan işitiyoruz ve
işitmekten çok hoşlanıyoruz. Görme ve işitmenin diğer duyulara göre böyle bir
matematiği duyma yönünde artısı var gibi görünüyor. Bu ikisi sayesinde
fikirleri, düşünsel nesneleri (yani sayıları) adeta duyuyoruz.

Bu duyma halinin bize verdiği haz müziği ve sanatı ayrı bir yere koyuyor. Müzik
ve sanat yalnızca kültürel, toplumsal, siyasal değil. Bunlar aynı zamanda
düşünsel, doğal veya tanrısal. Aynı zamanda da insani ve bireysel. Hem içsel hem
de dışsal. Maruz kaldığımda benim aklımda fikir oluşturması, bu fikirleri
duygular ile ilişkilendirmesi bağlamında bireysel ve içsel. Bunları aklımın
içinden çıkarıp dışarıya yansıtabilmem, aktarabilmem ve karşımdakine ya da
kitlelere iletebilmem anlamında toplumsal ve dışsal.

Tek bir varoluşla insanın hem bedenine hem de ruhuna dokunabildiği için müziği
ve sanatı seviyorum. Bunu çok yalın bir şekilde yapabildiği için özellikle de
müziği, estetik matematiği, çok seviyorum.

---

Enstrüman ile sesleri yalnızca duymuyor, onları hem görüyor, hem de dokunuyoruz.
Sırayla giden piyano tuşları sesler arasındaki orantıyı anlamamızı
kolaylaştırıyor. Armonik serileri duyabildiğimiz ve anlayabildiğimiz için
şanslıyız.
