---
title: Estetik Matematik
---

Oran orantı aklın temel taşı. Akıl yürütmek, temelde iki şey arasında bir orantı
görüp, o orantıya göre üçüncü şeyi tahmin etmektir. 10, 1 için ne ise; 50, 5
için odur. 10 ve 1'i biliyorsak, 50 olduğunda 5 olacağını da bilmiş oluruz.

Müzik, antik yunanda (belki sonrasında da), matematiğin alt konusu olarak
konumlandırılıyor. Sayıları sembolleri üzerinden yalnızca düşünsel olarak değil,
duyusal olarak da algılıyoruz. Do'dan sonra Sol duyunca, aklımızda 5'li aralık
kalıyor. Sonra Fa duyduğumuzda Do'yu tahmin ediyoruz, bir anlamda bekliyoruz.
Görsel olarak da belli bir orantıda ilerleyen şekillerin arkasından o orantıya
uygun bir sonuç bekliyoruz. Enstrüman ile sesleri yalnızca duymuyor, onları hem
görüyor, hem de onlara dokunuyoruz. Sırayla giden piyano tuşları sesler
arasındaki orantıyı anlamamızı kolaylaştırıyor. Armonik seriyi işitiyor ve
görüyoruz.

Duyuların salt düşünceye göre bizde duygu uyandırma olanağı çok daha yüksek. Adı
üstünde duy-gu. Müzikte bu uyumlu sayıları doğrudan işitiyoruz ve işitmekten
hoşlanıyoruz. Görme ve işitmenin diğer duyulara göre matematiği duymak
bağlamında artısı var gibi görünüyor. Bu ikisi sayesinde fikir dünyasına ait
temel taşları, yani sayıları, duyuyoruz.

Bu duyma halinin bize verdiği haz, müziği ve sanatı ayrı bir yere koyuyor. Müzik
ve sanat yalnızca kültürel, toplumsal, siyasal değil. Bunlar aynı zamanda
düşünsel, doğal, tanrısal. Aynı zamanda da insani ve bireysel. Hem içsel hem de
dışsal. Maruz kaldığımda zihnimde fikirler oluşturabilmesi, bu fikirleri
duygular ile ilişkilendirebilmesi bağlamında bireysel ve içsel. Bunları aklımın
içinden çıkarıp dışarıya yansıtabilmem, aktarabilmem ve karşımdakine ya da
kitlelere iletebilmem anlamında toplumsal ve dışsal.

Tek bir varoluşla insanın hem bedenine hem de ruhuna dokunabildiği için müziği
ve sanatı seviyorum. Bunu çok yalın bir şekilde yapabildiği için özellikle de
müziği, estetik matematiği, daha çok seviyorum.
