---
title: Tekrar Öğrenmek
---

Bir şey ilk kez öğrenildiğinde üstbilgisi ile beraber öğrenilemez, yalnızca
kendisi öğrenilir. Yani öğrendiğiniz şeyin ne olduğu hakkında bir bilginiz
olmaz ama kendisini bilirsiniz. Örneğin alfabeyi öğrenirken alfabe kavramını
anlayamazsınız, doğrudan harfleri öğrenirsiniz. Bu öğrenme içselleştirildiğinde
ise artık kendisi hakkında konuşabileceğiniz bir kıvama gelmiş olduğu için
öğrendiğinizin ne olduğunu konuşabilir, onu irdeleyebilir, hatta gerekirse
yeniden öğrenmeye girişebilirsiniz.

Öğrenilen şeyi kavramsal olarak ele almayı kolaylaştıran diğer bir yöntem de o
kavrama ait ikinci bir örneği öğrenmeye girişmek olabilir. Örneğin doğdunuz ve
birkaç yıl içinde Türkçeyi öğrendiniz, geldiniz 15 yaşına ve İngilizce
öğreneceksiniz. Bu durumda anadilinizi öğrendiğiniz şekilde öğrenmek yerine
dili kavramları ve biçimleri üzerinden öğrenebilirsiniz. Yani konuşmayı
bilmeyen birine "isim, fiil" demenizin bir anlamı yoktur, önce konuşmayı
öğrenmesi gerekir. Ama Türkçe öğrendikten sonra isim, fiil, sıfat gibi
kavramları anlayabilir, bu kavramlar üzerinden de İngilizce öğrenimini
hızlandırabilirsiniz.

Bu açıdan bakıldığında bir şeyi ilk kez öğrenmenin o şeyle ilgili kavramları
öğrenmeyi zorunlu olarak ıskalayacağı söylenebilir. Bir şey ile ilgili
üstbilgiyi bilmediğinizde de bildiğinizi bilmemiş olursunuz. Bildiğinizi
bilmezseniz, bilmediğinizi de bilmezsiniz. Hal böyle olunca öğrendiğinizi
sandığınız şeyi öğrenmemiş olma olasılığınız doğar.

Öğrenmek için öğrendiğiniz şeyi tekrar öğrenmeniz -ya da ikinci bir örneğini
öğrenmeniz- bir zorunluluktur. Böylece öğrendiğiniz şey hakkındaki bilgi olan
üstbilgiyi de -ya da kavramları da- öğrenmiş olursunuz. Ve ancak bu durumda
"Ben ne öğrendim?" sorusuna cevap verebilirsiniz.

Tekrar öğrenmek, öğrenmenin vazgeçilmez bir parçasıdır.
