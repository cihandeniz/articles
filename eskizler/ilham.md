---
title: İlham
---

Varlığın maddi ve manevi iki boyutu vardır. Yani her varlık maddi ve manevi
boyutlarda yer kaplar. Bazısı tamamen maddi, bazısı tamamen manevi olabilir, ama
çoğu hem maddi hem de manevi yani maddi/manevi varlıktır.

- Maddi örnek: altın
- Manevi örnek: para
- Maddi/manevi örnek: banknot

- Maddi örnek: toprak
- Manevi örnek: mahalle
- Maddi/manevi örnek: suadiye

- Maddi örnek: beden
- Manevi örnek: ruh
- Maddi/manevi örnek: insan

Bu boyutlar varoluşa göre farklı özellikler gösterir. Maddi boyutta bir varlık
onu oluşturan parçaların toplamı iken, manevi boyuttaki bir varlık onu oluşturan
parçaların toplamının dışında bambaşka yeni bir şeydir. Böylece maddi/manevi
olan bir varlık onu oluşturan parçaların toplamından fazlası olmuş olur.

Peki bunların ilham ile ne ilgisi var?

İlham, manevi bir varlık olan fikrin oluşma anına verilen isimdir. Fikirler salt
manevi varlık olmaları itibariyle kendisini oluşturan parçaların toplamının
dışında yepyeni birer varlıktırlar. Dolayısıyla alt fikirlerden yeni bir tanesi
oluştuğunda, o fikir yepyeni ve bir anda oluşmuştur. Var olmadığı son andan var
olduğu ilk ana geçiş sürekli değil, sıçramalı bir geçiştir. Öncesinde hiç
yoktur, sonrasında tam vardır.

İlham, ampule yalnızca aydınlatması yönüyle benzemez. Ampulün bir anda yanması
da ilhamı (yani fikrin doğmasını) çağrıştırır. Yani ilham sadece aydınlatmaz,
aniden aydınlatır. Duygusu da, "Oh be!" ya da "Hah!" duygusudur, "Buldum!".

Vahiy de ilhamın özel bir türü olsa gerek.

Bu ani oluşum, maddi açıdan bakıldığında mucizevi görünür. Manevi dünyanın
normalinde olan bu ani oluşuma şaşkınlık beslenmesini, o insanın maneviyatındaki
eksikliğine bağlarım. Taş yoktan var olmaz, çünkü taş maddidir ve atomlardan,
moleküllerden oluşur. Oysa fikir yoktan var olur, çünkü fikir manevidir ve
aniden oluşur. İlham da öyle, vahiy de. Bunları mucize yapan, maneviyatı eksik
ve hayatı maddiyattan ibaret sanan insanların şaşkınlığıdır. Yoksa herşey olması
gerektiği gibi oluyor, ortada bir mucize yok.
