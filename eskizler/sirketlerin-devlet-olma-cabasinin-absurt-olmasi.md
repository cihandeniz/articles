---
title: Şirketlerin Devlet Olma Çabasının Absürt Olması
---

Şirketler ticari oluşumlardır ve varoluşları gereği kendi alanlarında üretim
yapmaya devam etmek isterler. Şirket belli çalışanlar ile var olmak zorunda
değildir. Kendi vizyonuna uygun çalışanlarla devam edebilir. Devletler ise
vatandaşlarının bir arada yaşama iradesinden oluşur, ve o vatandaşlar ile var
olmak zorundadir. Bir devlet vatandaşının kendi varoluşunu yani birey oluşunu
kapsayacak şekilde pozisyon almak zorunda iken şirket kendi çalışanı için böyle
bir sorumluluğa sahip olamaz. Yani devlet vatandaşının tüm sıfatlarını kapsamak
zorundadır ama şirket değildir. Örneğin vatandaş alkol almak istiyorsa
alabilmelidir, ama çalışan alkol almak istiyorsa şirket buna izin vermek
zorunda değildir. Çünkü vatandaşlıktan istifa edilemez ama bir şirketten istifa
edilebilir.

Bu bağlamda bir şirket kendi çalışanları için kapsayıcı bir İK politika
belirledikçe garip bir durum oluşmaktadır. Örneğin, çalışanlarını tatile
göndermek, şirket içi çeşitli etkinlikler düzenlemek, çalışanlarına iş dışında
da vakit geçirebilecekleri imkanlar sunmak vs. Eğer şirketiniz şehre uzak bir
yerde ise, örneğin bir fabrika ya da bir yerleşke şeklinde ise o durumda
bunların olması çok makuldür. Çünkü insan olmanın gereği olan ihtiyaçları
karşılamak durumunda kalmış olursunuz. Ama şirketiniz şehire yakınsa çalışanlar
zaten tüm sosyal imkanların bulunduğu şehre entegre olduklarından bu anlamsız
olur. Aynı şekilde çalışana araba, telefon, vb yan haklar verilmesi de epey
absürt bir durum, çünkü bunlar zaten çalışana vereceğiniz para ile çalışanların
kendi tercihleri doğrultusunda kolayca erişebilecekleri şeylerdir. Peki
şirketler bunu neden yapıyor, birçok sebep olabilir, devlet vergi avantajı
sağlamıştır, toplu alımlarda indirim imkanı doğmuştur vs. Biraz kazıdığınızda
altından çalışan mutluluğu hariç her şey çıkmaktadır. Bu tip organizasyonları
yapan firmaların çalışanları, kurumsalda çalışan beyaz yaka diyelim, bana 2'li
en fazla 3'lü dolaşan artık birey olma yoluna kesin olarak girmiş, hangi dersi
ne zaman alacağına kendi karar veren üniversite öğrencisi gibi değil de, 10'lu
15'li gruplarla dolaşan lise öğrencisi, hatta zaman zaman öğretmeni
rehberliğinde tüm sınıf beraber gezen ortaokul öğrencileri gibi geliyorlar.

Halbuki bir şirket kendi çalışanına çalışma koşullarını sağlamalı, geri
kalanını hayatın kendisine bırakmalıdır. Vergimizi bile ödeyemeyeceğimizi
düşünen o yüzden bu sorumluluğu velimiz olarak gördüğü şirketlere bırakan, bunu
yaparken de kendi hayatımızın kontrolünü de bir bakıma şirkete ve patronlara
teslim etmiş olan bir ülkede yaşıyoruz. Ben şahsen yalnızca emeğimin karşılığı
olan parayı (brüt) olarak almak, vergi ve finans yönetimimi kendim yapmak
isterim. O parayla hangi laptop'u alacağıma, hangi telefonu alacağıma, hangi
operatörü kullanacağıma, nerede ne zaman tatil yapacağıma, hangi arabayla hangi
benzin istasyonundan benzin alacağıma da karar vermek isterim. Sosyalleşmeyi de
İstanbul'un herhangi bir şirketin yapıp yapabileceğinden çok daha iyi
karşılayacağını biliyorum. Arkadaş çevremin de iş değil sosyal çevremden
oluşmasını tercih ederim.

Sonuç olarak bir şirket kendi varoluşu dışında çalışanının hiçbir ihtiyacını
gidermese yalnızca çalışanına bunu yapması için alan tanısa yeterlidir. Sabah 8
akşam 18 arası hayatımıza çöküp fabrika simülasyonu yapacağına insanları rahat
bıraksa benim tercihimdir, ben çalıştığım kadar kazanayım, gerisi benim
kanaatim olsun.
