---
title: Kendini Tanımak ve Ona Göre Hareket Etmek Üzerine
---

İnsan aklı olan, ve bedeni olan bir canlıdır. Dolayısıyla buna uygun hareket
ettiği ölçüde tatmin olacak, ya da doğru hissedecektir.

İnsanlık (bilinen) yegane akıl sahibi canlı olması sebebiyle bu aklı tüm
sorumluluğuyla, doğaya zarar vermeyecek şekilde, ama onu da geliştirecek bir
sonraki evrime hazırlayacak şekilde kullanmakla doğru bir şey yapar, kendi
doğasına uygun bir şey yapar.

Diğer yandan bireyler olarak her bir insan da kendi yapısını, yatkınlıklarını,
yeteneklerini tanıdığı bildiği ölçüde daha tatminkar bir hayata sahip olur. Bu
"ben şunun için yaratılmışım" diye net bir amaç arama ve onu bulup da kaderci
bir yaklaşımla onu yapmak zorunda olmak değildir. Ya da "ben aslında bilim adamı
olacak biriydim", "ben aslında çok iyi şarkıcı olurdum" gibi hayalci bir tutum
da değildir.

Tam anlamıyla, her yönüyle, kendini bilmektir. Mesleğin ne olursa olsun, işini
doğru olduğunu düşündüğün şekilde yapmaktır, aksi takdirde yapmamaktır. Paraya
ihtiyacı olan biriysen, bunun bilinciyle hareket etmek, gereksiz harcamamak,
hayallerin ataletine kapılmamaktır.

Gerçekleri olabildiğince görmek, basiretli davranmak, sahip olduğumuz aklımızla
-ve sadece aklımızla- yapabileceğimiz bir şeydir. İşte bu anlamda kendini
tanımak, işte bu anlamda kendi doğasını ve yatkınlıklarını bilmek, işte bu
anlamda kendi durumunu tetkik etmek ve ona göre hareket etmekten bahsediyorum.

İnsan yalnızca aklı değil, bedeni de olan bir canlıdır dedik. Aynı bakış
açısıyla bunu da reddetmemek gerektiğini, spor yapmak, hareket etmek, sağlıklı
beslenmenin de insan olarak doğru bir davranış olacağını söylüyorum.
