---
title: Kavramlardan Vazgeçebilmek
---

Bir insan kendini din üzerinden tanımlamak zorunda mıdır? Nasıl hiçbir tarikata
üye olmadan müslüman olabiliyorsam, hiçbir dine üye olmadan da insan olabilirim.
Aynı şekilde hiçbir millete bağlı olmadan da insan olabilirim, vatandaş da
olabilirim.

Kendimizi, yaşadıklarımızı, çevremizi, ülkemizi, dolayısıyla hayatımızı
anlamaya yardımcı olmak üzere kullandığımız tüm kavramlar, aslında mutlak bir
tanım yapmaz. Yani her yanıyla yaşadıklarımızı tanımlamaz, tanımlayamaz.
Dolayısıyla bir yakınsamadan ibarettir. Bu anlama çabasını bir labirente
benzetirsek, eğer bu kavramlar üst üste bindiklerinde bizi bu labirentte çıkmaza
sokarsa onlardan vazgeçebiliriz. Labirentte vardığımız çıkmazdan geri döner,
gerçekliğimizi tekrar tanımlamak üzere yeni kavramlar icat ederiz, etmeliyiz.

Örneğin "terör" ve "terörist" kavramı ne zamandır hayatımızda? Bunu biraz
düşünmek ve bu kavramın hayatımızda olmasının ne faydası olduğunu sorgulamak da
istiyorum. Bu kavramın bizi amacına ulaştırmadığını düşünüyorum. Yani
teröristlere terörist diyerek terör yok olmuyor, özetle işe yaramıyor. Hatta bir
şeylerin düzelmesinin önünü kesiyor bile diyebilirim. Müslümanlar da bir
birilerine kafir diyor da ne oluyor. Bu tip kavramlardan vazgeçmemiz gerektiğini
düşünüyorum.
