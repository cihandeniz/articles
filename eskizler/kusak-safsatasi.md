---
title: Kuşak Safsatası
---

Ben '81 doğumluyum. Öğrenciyken "gençler geleceğimiz" totolojisi hala işe
yarıyordu. Sonra birden Y kuşağı olduğumuzu öğrendik. Bu olduğunda çoktan iş
hayatına girmiş, hatta kendi şirketimi kurmuştum. Z kuşağı ise gerçekten farklı:
onlar Z kuşağı olduklarını daha okurken öğrendiler. Müthiş bir farkındalık!

Her kim "gençleri tanımak gerekiyor, onlarla iletişim kurmak gerekiyor" diyorsa
o gençlere bir şey satmak istiyordur. Bir fikir de olabilir, bir ürün de
olabilir. Gençlerden "Evet, biz çok farklıyız ve bizi kimse anlamıyor" diyenler
çoğunlukta ise; Geçmiş olsun! Yeni Zion'u kurmak üzere "the one" bulundu,
*sentinel* istilası başladı başlayacak demektir.

Bizim gençleri tanımaya ihtiyacımız var, evet, ama onların dünyayı tanıdığından
emin olmak bağlamında buna ihtiyacımız var, onların istediklerini onlara vermek
için değil. Bu kuşak safsatası; gençleri bir önceki nesilden daha özel olduğuna
ikna edip gaza getirirken, yetişkinleri de popülizm girdabının içinde çocuğuna
hayır diyemeyen ebeveynler gibi saçını başını yolar hale getiriyor. Peki "tüm
bunların toplumun ilerlemesine bir faydası var mı" derseniz, "bir döngü olması
ve ilerlemeyi doğurmaması itibariyle, yok" derim.

İnsanları dinlemek ve onlara değer vermek, onların istediklerini onlara vermek
değildir. Onların ihtiyacı olan şeyi onlara vermektir. Bir kitlenin ihtiyacının
ne olduğunu o kitle doğrudan bilemez, yalnızca ihtiyacına dair çeşitli işaretler
verir. İhtiyacı anlamak ise ilke, vizyon ve emek ister. "Gençler ne istiyor:
Playstation, Twitch ve İnternet", o zaman bunun üzerinden siyaset yapalım. "Genç
çalışanlar ne istiyor: uzaktan çalışma, serbest çalışma koşulları", o zaman tüm
İK politikamızı buna göre ayarlayalım. Gençlerin ihtiyacı asla değişmez, hep
aynıdır. Onların ihtiyacı; yarın içinde yaşayacakları dünyayı tanımaları,
insanlığın ve içinde bulundukları toplumun ne olduğunu bilmeleridir,
yetişkinlere düşen de bu ihtiyacı karşılamaktır.
