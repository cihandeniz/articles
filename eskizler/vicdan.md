# Vicdan

Diğerlerini bilmiyorum ama bende bir içses var. Buna eminim. Bu içses doğru ile
yanlışı ayırdetmemi sağladığı gibi, doğruyu inşa etmeme de yardımcı oluyor.
"Vicdanının sesini dinle" derken kastedilen şeyden ben bu içsesi anlıyorum.
Düşünceler karanlıkta yürürken içsesimi dinlemeyi bir erdem gibi görüyorum. Bu
erdem gün geçtikçe daha da gelişiyor. Artık karanlıkta yürüdüğüm için mi
gelişiyor bilmiyorum, belki de öyle.

Karanlıkta yürümek bir benzetme tabi, birçok anlama gelebilir. Her ne anlama
gelirse gelsin, karanlık nedense hep kötü iması taşır. Oysa sadece belirsizlik
ya da görememek demektir. Karanlıkta yürürken aslında görmediğimiz için
kendimize veya başkasına kötülük yaparız, yani biraz istemeden olur. Hatta
yaptığımızı bile farketmeyebiliriz. Dolayısıyla kötülük karanlığın zorunlu değil
beklenen bir sonucudur. Eğer aydınlıktaysak istemeden kötülük yapmayacağımız
varsayımıyla o ihtimali elemiş oluruz. Bu nedenle aydınlık iyi olması daha kolay
bir ortamdır. Aydınlığın da iyi ile ilişkisi benzer bir ilişkidir. İyilik
aydınlığın zorunlu değil beklenen bir sonucudur.

Karanlık benzetmesi ile işaret ettiğim durumlara bir örnek vereyim. Diyelim ki
bir olay yaşadım ve sonrasında baz negatif duygular oluştu. Bu negatif duygular
beni bir karanlığa çekiyordur. Hatta daha da somutlaştırmak gerekirse,
haksızlığa uğradığımı düşündüğüm bir olayun arkasından adalet dürtüsüyle bir
intikam isteği doğabilir. Bu karanlık bir istektir ve böyle bir intikam isteği
başka adaletsizliklerden de beslenerek (hatta onları hayatın içinden cımbızla
çekerek) gitgide büyüyüp duygu halimi karanlığa gömebilir. Böyle bir ruh halinde
olduğumda karanlık bir yerdeyim diye düşünürüm.

Bazı zamanlarda ise belirsizliğin kendisi koşullar gereği doğar. Örneğin işim
kötü gidiyordur, borçlar vardır, ne yağacağımı bilemez hale gelmişimdir. Alın
size başka bir karanlık türü, bir çıkmaz.

Böyle bir yolda yürürken istemediğim, gerçekleşirse başedemeyeceğim durumlara
girmemek adına bir ışık ararım. Bu ışık karanlıkta anlamlı olan bir ışıktır.
Aydınlıkta iken göremediğimiz, ancak karanlıkta görülebilen bir ışık. Ay ışığı
işte böyle bir ışıktır benim için. Kalbim karanlığa gömüldüğünde kendi içinde
ama kendinden ayrı bir ayın ışığını barındırır, bilirim. Onun aydınlığında
yolumu yine ben bulurum.

Karanlıklar düşündüğünüz kadar karanlık olmayabilir. Suni ışıkları kapatmak
belki de iyi bir fikirdir. Suni ışıklar, hakiki ışığı bastırıyor olabilir. Ara
sıra kapatmak, gürültüden uzaklaşmak gerekir.

Vicdan, kalpteki ay ışığıdır.
