---
title: Ezan Sorunsalı
---

Her sabah ezan ile uyanmak zorunda mıyız? Ve bunu dile getirebilmek için
tartışma hangi zeminde olmalıdır?

Köydeki adet şehirde devam etmemelidir. Köyde tek bir gelenek hakimdir, herkes
sünnidir ya da herkes katoliktir. Dolayısıyla çoğulluğun gereklerine uygun
hareket etmezsiniz, camiyi yaparsınız, sesi de açarsınız. Ama şehirde üst katta
sünni, alt katta ermeni oturabilir. Buna göre uzlaşıp beraber yaşanır. Ezanın
şehirde sesli okunması köy, kasaba davranışını şehire getirmektir, buna da
görgüsüzlük denirse kızıp bozulmak dışında verilebilecek cevap pek yoktur.

İş ezanın sesli olmasıyla kalmıyor, itirazların bu hassasiyete çarpması
korkusuyla hiçbir gürültüyü konuşamıyoruz. Motorların gürültüsü, mekanların
sokağı inletmesi de sorun olamıyor. Sesten kolay kolay rahatsız olamıyoruz.

Ses ışık gibi değil, gözünüzü kapatırsınız ama kulağınızı kapatamazsınız. Yani
birinin görüntüsü sizi rahatsız ediyorsa bakmassınız olur biter. Oysa biri
yürürken balgam çıkarırsa buna kulağınızı tıkayamazsınız, bu nedenle de ayıptır.
Yüksek sesle konuşmak ve gülmek de ayıptır. Konu dışı ama söylemekte fayda var,
koku da ses gibidir, burnunuzu da kapatamazsınız. Bu yüzden ter de kokmak da
ayıptır, parfümle yıkanmak da.

Beraber yaşamak için nasıl uzlaşırız sorusuna kendimizi merkeze alarak cevap
vermeliyiz, herkes kendi evrenini kendisinden başlayarak kurmalıdır (çünkü aksi
mümkün değildir, ama bunu ayrı bir konu olarak işlemeli). Dolayısıyla ben namaz
kılmıyorum, caminin içine karışamam çünkü girmiyorum, ama ezanın bana
rahatsızlık vermesine itiraz ederim. Aynı şekilde içki içmeyen biri de alkol
ile ilgili konulara karışamaz, ama umuma açık yerde içenlerin kendisine
rahatsızlık vermesine itiraz eder. Caminin içi sorunluysa buna kendi cemaati
itiraz eder, alkole gelen vergiye ve kısıtlamaya da içenler itiraz eder.

"Yahu ben sizi düşünüyorum" karışmak için bahane olmaktan ileri gidemez. Beni
düşünüyorsan yapabileceğin, benim itiraz edemememe itiraz etmektir. Yani itiraz
hakkımı savunabilirsin, bu olur. Çünkü konu sana döndüğünde itiraz edebilmek
senin de hakkındır, edemezsen de buna ben itiraz ederim, edebilirim.
