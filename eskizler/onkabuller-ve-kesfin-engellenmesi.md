---
title: Önkabuller ve Keşfin Engellenmesi
---

Gazali zorunlu varlıkları kabul etmek istemiyor, çünkü kabul ederse tanrının
iradesinin dışında gerçekleşmek zorunda olan şeylarin varlığını kabul etmiş
olacak. Bu da tanrıyı güçsüz kılacak. Bu uğurda olanaksızlığın dahi tanrının
elinde mümkün olabileceğini öne sürmek zorunda kalıyor. Yani 1+1 tanrı istediği
için 2'dir, tanrı isteseydi 1+1'in 2 olmadığı bir evren yaratabilirdi.

Bu bakış açısı aslında politik bir duruşun yansımasından ibaret. Olanaksızın
olabileceğini kabul etmemiz gerekir diyebilecek kadar aklın sınırını aşmış bir
politik duruş. İbn Rüşd ise bunu savunmak isterken aklın durduğu yerde vahye,
ayete bakmamız gerekir diyerek felsefeyi dinin içinde yaşatmaya çalışmış ama bu
da politik bir duruştur.

Önkabuller ile doğru keşfedilemez. Evrenin işleyişi zorunluluklara sırtını
dayıyor. Parçacık fiziğinde varlığı yüksek ihtimalli olanın var olabildiğini,
düşük ihtimalli parçacıkların ise varlığını sürdüremediğini deneyle görüyoruz.
Tanrının isteyip de yapamayacağı şeylerin de olabileceğini kabul etmek, hatta
tanrı olgusunun kendisini bir şekilde dışarıda tutmak ve doğruyu keşfetmeye
özgür zihinlerle gitmek bu kadar zor olmamalı.

Peki bunu zorlaştıran şey nedir? İnsanların inançlarının, önyargılarının ve
geleneklerinin ancak bunlardan sıyrılarak varlığını devam ettirebilecek olan
kurumlar üzerinde baskı oluşturmasına sebep olan bağ kabaca şu değil midir;
Toplum -> Oy -> İktidar -> Üniversite -> Bilim

Bilimin önü, kuvvetler ayrılığının din ve felsefe için de tesis edilmesi
durumunda açılabilir.  İlahiyat fakülteleri bilim himayesinde özgür değil.
Üniversiteler ise devletten ve hükümetlerin müdahalelerinden düzenli olarak
nasibini alıyor ve bir koruma altında değiller. Dini sahiplenecek ve dolayısıyla
temsil edecek sağlıklı bir bağımsız kurum yok. Toplumun din ile ilgili
beklentisini karşılayacak bağımsız kurum ya da kurumlara ihtiyaç var. Bu
beklentiyi karşılayacak bağımsız bir kurum olursa devlet tekrar hakem
pozisyonuna, üniversiteler de tekrar bilim yoluna dönebilir.

Referans:

- Tutarsızlığın Tutarsızlığı, İbn Rüşd, s.90-95
