---
title: Yeni Solun Yeni Araçları
---

Bir grup örgütlendiği an bir kurum oluşturmuş olur. İdealleri ne olursa olsun
kurumun kendi varoluşunu zamanla onu oluşturan parçalara öncelemesi bir
zorunluluktur; ve her zorunluluk gibi zamanla kendini göstermeye başlar. Her
varlık gibi kurumlar da yaşamak ister, hayatta kalmak için kendi parçalarını
gerekirse feda eder. İnsan hücrelerinden vazgeçebiliyorsa, hatta kangren
olduğunda uzuvlarından vazgeçebiliyorsa, kurumlar da kendi birimlerinden, ya da
üyelerinden vazgeçmeyi tercih edebilir; ve eder.

Memurlar, ve hatta yöneticiler, kurumun çarklarını çevirmekten başka bir şey
yapamaz. Kurum kendi gerçekliğine doğru onu oluşturan grubun ideallerinden
uzaklaşır; ve kendini oluşturan/doğuran değerler ile zorunlu olarak çatışmaya
başlar.

Bu güç, merkeziyetçilikle sürdürüldüğünde otoriterliğe evrilme riski taşır, ve
belki diktatörlükle sonuçlanır. Dağıtık bir yapı kurmak istediğinizde ise
örgütlenmenin gücünü kaybedersiniz, örgütlenmek anlamsızlaşır.

Eskiden olduğu gibi veznelerde sıra beklemiyoruz; ATM'ler her yerde, fatura
ödemeleri kendini otomasyona devretti. Bu dönüşüm beraberinde başka
otomasyonları mümkün kıldı. Bir anlamda makineleşme ile mavi yakadan başlayan bu
bayrak devri, şimdi yapay zeka ile beyaz yakaya doğru hızla devam ediyor.

Sol; interneti, sosyal medyayı, blokzinciri, yazılım ve otomasyonu, robotları,
DAO'ları (merkeziyetsiz ve yazılım kurallarına göre işleyen örgütler) kendi
araçları olarak pozisyonlayabilir mi?

Halkın her koşulda devletinden önemli ve öncelikli kalabildiği, devletin bir
üstyapı yerine, bir altyapı olarak konumlandığı ve adeta bir _zorunluklar
makinesi_ olduğu düzen mümkün müdür? Bunu her ne mümkün kılıyorsa solun yeni
aracı olmaya adaydır.

Örgütlenme sonucu oluşan kurum, artık bir üstyapı yerine hizmetkar bir altyapı
olabilir mi? Oy kullanmak yalnızca otomasyonun parametrelerini belirleyen bir
yönteme dönüşürken yolsuzluğun imkansız -hatta anlamsız- olduğu bir devlet
tasarlanabilir mi?

Sol, yeni bir idealizm üzerinden, yeni araçlar edinerek küllerinden doğabilir
mi?
