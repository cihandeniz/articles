---
title: Tasarlamak Üzerine
---

Tasarlama ya da tasarım sanıldığının aksine ileriye dönük değil geriye dönük
bir eylem olduğunda anlamlıdır. Aksi yönde olduğunda ancak bir temenni ya da
varsayım olabilir.

Tasarımın başlaması ancak elinizde başı sonu belli, ne işe yarayacağı üzerinde
uzlaşılmış bir olgu olduğunda mümkündür. Bu henüz belli değilse tasarladığınızı
düşündüğünüz şeyi tasarlamanız mümkün olmaz. Ne yaptığınızdan emin olmadan bir
şeyler denersiniz. Eylemlerinize rastgelelik ve belirsizlik hakim olur. Sonuçta
çıkan şey, baştaki niyetten uzak olma eğilimindedir. Kazara baştaki niyete
uygun bir şey çıksa bile, bu şanstır, tutarlı bir şekilde tekrarlanamaz. Bu tür
bir eylem, bir yaratma eylemidir, yaptığınız şeye de yaratım, ya da eser
denebilir. Buradaki yaratıcılık, rastgelelik içermesi itibariyle seçici
yaratıcılıktır (bkz. [BVOYvKSU - Son Oturum][]). Ancak sizden beklenen bir
tasarım ise, bu durumda elinizde yalnızca varsayımlarınız ve varsayımlarınızın
gerçek olacağına dair temenniniz kalır.

Oysa sizden beklenen sonuç, işlevi ya da etkisi bakımından net ise, o işlevi ya
da etkiyi oluşturmak üzere yola çıkar ve kendinize göre yöntemler kullanarak
sonuca ulaşırsınız. Dolayısı ile niyet ve sonuç örtüşür. Bu durumda eylem, bir
tasarlama eylemidir, yaptığınız şeye de tasarım denir.

Örneğin yeni bir araba tasarlayabilirsiniz. Araba denen şeyin bir tanımı
vardır, ve yaptığınız şeyin araba olacağı baştan bellidir. Ama örneğin yeni bir
müzik türü tasarlayamazsınız. Ya da toplum tasarlayamazsınız. Bunlar zamanla
oluşur. Tasarladığını düşünen kendini kandırır. Gerçekleşen ile tasarlananın
aynı olmadığını asla göremez, ve kendini tasarımcı olarak gördüğü sürece
zorunlu olarak delirir.

Peki ortada hiçbir şey yok iken tasarlama eylemi nasıl mümkün olabilir?

Tasarlanması gereken şeyden olan beklenti net olmadığı için, önce zihinlerdeki
beklentinin somutlaştırılması gerekir. Bunun için de tasarımdan önce beklenti
üzerinde uzlaşılır. Yani önce yapılacak olan şey gerçekten yapılır. Ortaya
çıkanın beklentiyi karşılayıp karşılamadığı sınanır. Karşılıyorsa elde somut
bir sonuç, prototip, vardır. Bu somut sonucu istenen düzeye çekmek üzere
tasarım eylemi için uygun zemin hazırdır.

Tasarım ancak gerçekleşmiş bir şeyin olabileceği en iyi hale getirilmesine
denebilir. Toplum önce var olur, yasalar ise o toplumun varoluşuna uygun olacak
şekilde sonradan tasarlanır. Bu tasarım bir etki yaratır ve yeni toplum
doğurur, yasalar tekrar tasarlanır. Bu böyle gider.

Tasarım, geriye dönük bir eylemdir.

[BVOYvKSU - Son Oturum]:./bir-varligin-ozu-yapitaslari-ve-kompleks-sistemler-uzerine.md
