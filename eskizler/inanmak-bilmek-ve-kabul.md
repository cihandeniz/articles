---
title: İnanmak, Bilmek ve Kabul
---

Ne zaman inanmayı ne zaman bilmeyi tercih etmeliyiz? İnanmayı tercih etmeli
miyiz?

İnanma eylemi insan için güçlü bir eylemdir. Güçlü olan her şey gibi o da
dikkatli bir kullanım ister, o nedenle slogan "Ölçülü inan!" - "Believe
responsibly!" olmalıdır. Burada inanmak gibi güçlü bir eyleme, onu elimin
tersiyle itmeden, uygun bir yer arayacağım.

Nerede inanalım, nerede inanma eyleminden vazgeçelim konusundan önce hangi
inançtan bahsettiğimi netleştirmek isterim. Beni eyleme götüren, güden, motive
eden, aktif kılan inançtan bahsediyorum. Beni pasifize eden, bir şey yapmamaya
götüren inancı tümüyle reddediyorum diyebilirim.

Bir şeyi biliyorsanız inanmak anlamsızdır, oysa inanıyorsanız bilmek anlamsız
değildir. İnandığınız bir şey bilgiye dönüştüğünde bu bilme ekseninde bir
ilerlemedir. Bildiğiniz bir şeyin ise inandığınız bir şeye dönüşmesi bir bilinç
kaybı olması itibariyle aynı eksende gerilemek anlamına gelir. Dolayısıyla
inanç, bilinmezin konusudur.

Bilinmezi ikiye ayırmak isterim; bilinebilecek bilinmezler ve bilinemeyecek
bilinmezler. İlkine örnek, birinin ne zaman öleceğini önceden bilemeyiz, ama
bunu bir gün bileceğimizi önceden biliriz. İkinciye örnek, İsa'nın suda
yürüdüğüne dair somut bir kanıt olmadığından, bunun olup olmadığını bilemeyiz ve
kanıt olmadığı sürece bunu bilemeyeceğizi biliriz. İlkinde bilmiyoruz ama
bileceğimizi biliyoruz, ikincisinde bilmiyoruz ve bilmeyeceğimizi biliyoruz.

İnanç, bilinebilecek bilinmezleri konu ettiğinde faydalıdır. Bir çocuğun
gelecekte astronot olabileceğine inanması güzel bir inançtır. Gelecekte olacak
şeyler çoğunlukla bilinebilecek bilinmezler kümesine girer. Geçmişten de bu
kümeye giren şeyler yok değildir. Örneğin, bir suç işlendi ise, ve yeterince
kanıt varsa, burada suçlunun bulunacağına inanabilirsiniz. Kanıt yoksa,
kanıtları bulacağınıza inanabilirsiniz. Bunları yapmadan bir kişinin suçlu
olduğuna inanırsanız bu yanlış bir inanç olur, çünkü bizi bilme eyleminden
alıkoyar.

Dolayısıyla bir şeye inanıyorsak, bilgiye dönüşmesi umuduyla inanmalıyız. Bizi
bilgiye götüren inanç faydalıdır.

Bilmek mümkün müdür? Soruyu mutlak bilgi olarak okursanız cevap "bilmek mümkün
değildir" olarak karşımıza çıkar. Oysa bu sorunun "bir hata payı ile bilmek
mümkün müdür" anlamını taşıdığını söylersem cevap hemen "evet, bilmek mümkündür"
olarak değişecektir. Her zaman bir hata payı ile biliriz. Bilmek zaten tanım
gereği hata payı içerir.

Bilgi ancak bir kabul olarak mümkündür. Dolayısı ile bilme kapısı yeniden
aralandığında kabulümüzü değiştirip artık bilmediğimizi kabul eder, açılan
kapıdan girer ve daha iyi bilmeye doğru ilerleriz.

Peki bir şeyin mutlak olarak bilinemeyecek türden bir bilinemez olduğunu
bilebilir miyiz? Öyle bir teknoloji çıkar ki, geçmişin sır perdesini kaldırır ve
İsa'nın suda yürüyüp yürümediğini bilebilir oluruz. Bunun olup olamayacağını
nereden biliyoruz? Bilmiyoruz. Bu teknolojinin çıkacağına inanabilirsiniz, çünkü
bu geleceğin konusudur. Ama bu teknoloji çıkana kadar geçmişe dair
bilemediklerinizi bilinemez olarak kabul etmemiz gerekir.

Diğer yandan bu teknolojinin çıkacağına inanmanız sizi bu teknolojinin çıkması
yönünde çalışmak üzere motive ediyor mu? Etmiyorsa o zaman bu inanç zararlıdır,
ediyor ve size çalışmak için şevk veriyorsa, o sonuca ulaşıp ulaşmamanızdan
bağımsız olarak, bu inanç faydalıdır.
