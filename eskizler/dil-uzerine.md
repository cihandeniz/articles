---
title: Dil Üzerine
---

Dil, sözcüklerden oluşur. Sözcükler kavramları imler. Kavramlar mana (anlam)
dünyasının, yani kısaca maneviyatın yapıtaşıdır. Yani dil doğrudan ve yalnızca
maneviyata dair bir araçtır.

Maddi evrende yaptığımız gözlemler, topladığımız imgeler, kavram yaratmak için
bir baz teşkil eder. Dil zamanla, duyudan imgeye, imgeden kavrama doğru
derinleşir, soyutlaşır.

Sözcükler yazı ya da ses biçimlerinde maddiyatın bir parçası olur ve
iletilebilir hale gelir. Fiziksel olarak iletilmesi gereklidir, ama yeterli
değildir. Bir sözcüğün ait olduğu dili bilmiyorsanız ve kültürünüzde hiçbir
karşılığı yoksa, ondan etkilenmezsiniz, manasızdır.

İki insan karşılıklı konuşurken, birbirlerine sözcükler fırlatırlar. Maneviyatın
cisimlerini (kavramları) imleyen bu sözcükler ile manevi bir alışveriş yapmış
olurlar. Birinin fırlattığı sözcük kimi zaman diğerinin görüşünü değiştirir,
kimi zaman da ters teper ve mevcut görüşünü katılaştırır.

Bir lider onu takip edenlere seslendiğinde, o kitle büyülenmiş bir şekilde onu
dinler. Görüşlerini, hatta belki de hayatını, önemli ölçüde liderinin sözlerine
göre yeniden şekillendirir. Diğer bir deyiş ile onu rol model alır.

Değer verdiğiniz arkadaşınız, sözleriyle size ayna olur ve farketmeden içine
düştüğünüz bir yanlıştan çıkmanıza yardım eder. Bir büyü, ona karşı başka bir
büyü ile bozulmuş olur.

Aslında her konuştuğumuzda, her yazdığımızda bir büyü yapıyoruz, bazen işliyor,
bazen de ters tepiyor.

Dil büyülüdür.

İlgili yazılar;

- [Zihnin Yankıları Üzerine](zihnin-yankilari-uzerine.md)
- [Konuşmak Üzerine](konusmak-uzerine.md)
