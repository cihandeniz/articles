---
title: Bağlam Olarak Zaman
---

Bağ kendi başına var olamayan, ancak madde ile var olabilendir, formun
yapıtaşıdır. Örneğin eklem bir bağdır ve kendi başına yoktur. Eklem, ancak
bağladığı iki kemik ve iki kemiğin bağlayan dokularla eklem olabilir. Bunlardan
herhangi birini kaldırınca ortada eklem kalmaz. Ya da yollar kendi başlarına
yokturlar. Bağlanacak iki konum olmalıdır ki yol yol olabilsin ya da yola yol
diyebilelim.

Bir nokta ile diğer nokta var olduğu anda aralarında zorunlu olarak bir bağlam
oluşur. Çünkü iki noktaya, iki farklı nokta diyebilmemiz için onları
ayıştırmamıza sebep olan en az bir şey olmalıdır. Bu şey de o iki nokta arasında
bir bağ olmasına imkan sunan bir düzlemdir. Düzlem dediğimiz de iki farklı nokta
arasındaki bağ olasılıklarının tümüdür. İşte bu bağlar kümesine bağlam diyorum.

Zaman da anları birbirine bağlar. Bir maddenin bir durumdan diğerine geçtiği iki
durum arasına zaman deriz. Zamanı da tıpkı eklem gibi ne tutabiliriz ne de
görebiliriz. Bağladığı durumlar olmazsa zaman da olmamış olur. İki durum, birer
nokta ise, zaman da o iki durumun oluşmasını sağlayan düzlemdir. İki durum birer
konum ise, zaman da o durumları bağlayan yoldur.  Kısaca zaman varlığı mümkün
kılan bir bağlamdır.
