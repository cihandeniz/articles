---
title: Özgür İrade ve Amaçsızlık
---

İnsanın özgür iradesinin olup olmadığı sorusu "doğasında anlam arayışı
bulunması" ile yanıtlanabilir mi?

Özgür irade derken şunu kastediyorum; ortada hiçbir zorunlu sebep yok iken, dış
etkenlerden bağımsız olarak tamamen içten gelecek şekilde bir şeyler yapabilme
yeteneği, içsel bir dürtüdür. Belki de bir kişiyi o kişi yapan özdür bile
denilebilir.

Amaçsızlık derken şunu kastediyorum; fiziksel ihtiyaçları karşılandığı
takdirde, yani doyduğu, seviştiği, üşümediği ya da sıcaktan bunalmadığı,
uykusunu aldığı vb tüm temel fiziksel dürtülerini karşıladığı durumda
karşılaştığı şey, amaçsızlıktır. Çünkü kendi varoluşunun gereğini yerine
getirmesi durumunda, geriye kalan zamanda bir şey yapması gerekmemektedir. Bir
amacı ya da işlevi yoktur, amaçsızdır.

Anlam arayışı derken şunu kastediyorum; kendi amaçsızlığının farkına vardığı
durumda insanın boş oturamamasına sebep olan ve insanı ihtiyacı olmamasına
rağmen bir şey yapmaya iten dürtü, anlam arayışıdır.

Eğer insanın özgür iradesi olmasaydı, temel ihtiyaçlarını karşıladığı düzlemde
atıl bir şekilde, belki bir aslan gibi yatarak, yeni ihtiyaçın oluşmasını
beklerdi. Oysa insan kendi amaçsızlığının farkına varıyor, bir anlam arayışı
kaygısı güdüyor ve bu güdüyü asla durduramıyor. Kendi amaçsızlığının
farkındalığıyla, ortada hiçbir ihtiyaç yokken yaptığı şeyler, insanın zorunlu
olarak özgür iradesi ile yaptığı şeylerdir. Eğer insan mekanik bir varlık
olsaydı, süpürge robotlar gibi işi bittiğinde kendini şarja takıp beklerdi.

Amaçsızlığımızın farkına varabiliyor olmamız, özgür irademiz olduğu sonucuna
zorunlu olarak vardırıyor.
