# Dilenciler Neden Varlar

Herhangi bir şey neden varsa, onlar da o yüzden varlar. Yani varolabildikleri
için varlar. Yani yaptıkları şeyin sonucunda bir şey oluyor da ondan.

Benim dünyamda dilenci yok, çünkü görmezden geliyorum onları ve samimi
bulmuyorum. İnsan aklının ve bedeninin israfı gibi geliyor. Özetle gıcık
oluyorum onlara.

Bir dilenciye neden istediğini verirsin? Diyelim ki para istiyor, sen de
veriyorsun, neden? O hep orada dursun da ben de arada para vereyim diye mi? IBAN
verelim düzenli ödeme emriyle bir lira bir lira gönder, hepimiz rahatlayalım.
Dilenciler de yok olsun, olmaz mı?

Hele kağıt mendil satan çocuklar, en çok da onlara gıcık oluyorum. Toplumun
kabul ettiği bir numaralı çocuk işçi modeli. Fiş de vermiyorlar.

İnsan zihninin bug'ları sebebiyle var olan her şey çok itici geliyor. Zihin
tembelliklerimizle var ettiğimiz şeylerin hepsi bir anda yok olsa yine aynı yere
gelir miyiz? Yani kırmızı ışıkta dalmışken yine "tık tık" diye soldan gelir mi
biri. Korku filmi misin arkadaşım, hoplatıyorsun durduk yere.

Ben vermiyorum para mara dilenciye. Ama çöpten kağıt, karton toplayanları
gördüğümde selam veriyorum, "kolay gelsin" diyorum. Umarım rahatları yerindedir.
Onlar da vergi vermiyor muhtemelen ama bir iş yapıyorlar en azından. Bir de
dürtmüyorlar. Bazen sigara istiyorlar, içtiğim dönemde verirdim, sonra tütüne
döndüm verememeye başladım. Şimdi zaten bıraktım sigarayı, "yok" diyorum artık
"olsa verirdim" der gibi baktığımı düşünerek.

