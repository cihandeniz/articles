# Kavramlardan Vazgeçebilmek

- Müslüman mısın?
- Değilim
- O zaman nesin?
- Hiçbir şey
- Nasıl yani? Ateistsin o zaman?
- Hayır

Bir insan kendini din üzerinden tanımlamak zorunda mıdır?

Nasıl hiçbir tarikata üye olmadan müslüman olabiliyorsam, hiçbir dine üye
olmadan da insan olabilirim.

- Türk müsün?
- Hayır
- Kürt müsün?
- Hayır
- E nesin?
- ...

Aynı şekilde hiçbir millete bağlı olmadan da insan olabilirim, vatandaş da
olabilirim.

- Türk müsün Fransız mı?
- İkisi de
- Mesela Türkiye Fransa maçı olsa hangisi?
- Haa bak, o zaman Türkiye

Özetle bu son cevaba katılmıyorum. Ben "Türkiye Fransa maçı olsa hangisi"
sorusuna "Ben maç izlemiyorum" cevabını vermek isterim.

CS mezunu, yazılımcı, Beyoğlu'nu özleyen bir Suadiyeliyim, Cihan'ım. Bu kadar.

Kendimizi, yaşadıklarımızı, çevremizi, ülkemizi, dolayısıyla hayatımızı
anlamaya yardımcı olmak üzere kullandığımız tüm kavramlar, aslında mutlak bir
tanım yapmaz. Yani her yanıyla yaşadıklarımızı tanımlamaz, tanımlayamaz.
Dolayısıyla bir yakınsamadan ibarettir. Bu anlama çabasını bir labirente
benzetirsek, eğer bu kavramlar üst üste bindiklerinde bizi bu labirentte çıkmaza
sokarsa onlardan vazgeçebiliriz. Labirentte vardığımız çıkmazdan geri döner,
gerçekliğimizi tekrar tanımlamak üzere yeni kavramlar icat ederiz, etmeliyiz.

Millet kavramı görece yeni olabilir, ancak artık yaşadığımız hayatı tanımlamaya
yetmediğini düşünüyorum. Türk üst kimliktir, Kürt etnik bir kimliktir. Azınlık
şudur, çoğunluk budur. Neden atıyoruz ki bu taklaları? T.C. vatandaşı mıyız?
Tamamdır, bitti. Neden ben Türk ya da Kürt olmak zorunda olayım. İkisi de
değilim. Ne Kürt denince akla gelen, ne de Türk denince akla gelen kalıba
girdiğimi de düşünmüyorum.

Aynı şekilde "terör" ve "terörist" kavramı ne zamandır hayatımızda? Bunu biraz
düşünmek ve bu kavramın hayatımızda olmasının ne faydası olduğunu sorgulamak da
istiyorum. Bu kavramın bizi amacına ulaştırmadığını düşünüyorum. Yani
teröristlere terörist diyerek terör yok olmuyor, özetle işe yaramıyor. Hatta
bir şeylerin düzelmesinin önünü kesiyor bile diyebilirim. Müslümanlar da bir
birilerine kafir diyerek bir yere varmaya çalışıyorlar, pek de bir yere
varamıyorlar. Bu kavramlardan da vazgeçmemiz gerektiğini düşünüyorum.
